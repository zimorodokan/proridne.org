<!--#include virtual="/-/inc/general__page_start.inc" -->
<title>Як швець за доктора був ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як швець за доктора був» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як швець за доктора був.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як швець за доктора був <br><span class="article__headerDescription">Українська народна казка Гуцульщини</span></h1>
	<p>Жив собі один бідний швець. Заробляв мало, так, що йому не вистарчало грошей на сім’ю. А недалеко жив доктор. До доктора приходили люди, приносили то сир, то масло, то гроші. І доктор прекрасно жив. Задивився швець на життя того доктора і говорить до свої жінки: — Я хочу стати дохторем.</p>
	<p>Але як йому бути доктором, коли він не вміє ні читати, ні писати? Попросив він свого сусіда, сусід виписав йому шільд&nbsp;<sup>*</sup> : «ДОХТОР ЗНАЛІЗАЛЬНИЙ І ВИЛІЧАЛЬНИЙ». Сусід такі слова підібрав, щоб виглядало по-вченому. Проходить народ, читає той напис і по одному звертаються до «дохтора». Чутка про «дохтора зналізального і вилічального» дійшла аж до царя. Одного разу у царя пропав кінь, і відшукати його цар не зміг. Тоді цар пише листа до «дохтора зналізального і вилічального», запечатує його і посилає до «дохтора» своїми слугами.</p>
	<p>Слуги прийшли до «дохтора» і подають йому того листа. «Дохтор» узяв того листа в руки та й не відкриває, бо йому встидно, що він не може прочитати. І що він буде слугам говорити? Він дивиться то на царських слуг, то на листа, то знов на царських слуг, то знов на листа.</p>
	<p>— Ой, — каже, — пташки, ви читали цего листа.</p>
	<p>А слуги переглянулись, та й каже один до «дохтора»:</p>
	<p>— Пане дохтор, ми вас будемо просити, щоб ви не сказали цареви, що ми відкрили листа та й читали, бо цар нас покарає.</p>
	<p>А «дохтор» зрадувався, що так йому легко справа пішла, та й говорить до слугів царських:</p>
	<p>— Я цареви не скажу і читати не буду. Ви мені розкажіть, що ви там прочитали.</p>
	<p>Каже слуга до «дохтора»:</p>
	<p>— Пане дохтор, у царя пропав кінь. То цар у листі написав, аби ви відгадали, де його кінь. То дістанете велику нагороду. А якщо не скажете, де кінь, то може покарати вас карою смерти.</p>
	<p>«Дохтор» зажурився. Витяг кавалок паперу, взяв олівець і виписав рецепт у аптеку. Взяли слуги той рецепт, пішли в аптеку і подали його аптекарю. Читає аптекар той «рецепт» і нічого там не розбере. Там якісь палички та кавульки. Подає другому аптекарю, той теж каже:</p>
	<p>— Нічого не розберу. Питає аптекар:</p>
	<p>— А хто вам виписував цей рецепт?</p>
	<p>— Дохтор зналізальний та й вилічальний.</p>
	<p>Аптекарям устидно стало, що не можуть докторського рецепту прочитати, і стали вони радитися, яких ліків на той рецепт дати. Каже один аптекар:</p>
	<p>— Налий йому за два ґрейцари&nbsp;<sup>*</sup> фляшку олію рицинового. То їм нічого не поможе та й не пошкодить.</p>
	<p>Взяли царські слуги той олій, вийшли з аптеки і радяться: «Що з цими ліками робити?» Один каже:</p>
	<p>— Раз ліки, то треба їх пити.</p>
	<p>І випили вони ту фляшку олію. Як той олій прошпарив їх, побігли вони по місту і шукають туалету, шукають місця, де б заховатися від людських очей — ніде нічого такого нема. На одній вулиці побачили вони розвалений дім. Забігли вони в той розвалений дім, глип, а там царський кінь стоїть прив’язаний.</p>
	<p>Злодії не мали змоги вивести його з міста і заховали в тому розваленому домі. Взяли слуги того коня і повели до царя.</p>
	<p>— Царю, — кажуть слуги, — дохтор зналізальний та вилічальний виписав нам ліки. Як ми ті ліки випили, то нас гонило по місті і загнало аж до вашого коня.</p>
	<p>Цар урадувався, що має такого дохтора, і приказав відвезти йому велику нагороду і виписати золотим буквами шільд: «ДОХТОР ЗНАЛІЗАЛЬНИЙ І ВИЛІЧАЛЬНИЙ».</p>
	<p>За якийсь час пропав у царя шлюбний перстень. Цар звернувся до «дохтора зналізального і вилічального» з листом і запросив його до себе. Слуги прийшли до «дохтора» й говорять:</p>
	<p>— Пане дохторе, вас викликає цар.</p>
	<p>— А не знаєте, чого? — питає «дохтор».</p>
	<p>— Не знаємо.</p>
	<p>«Дохтор» збирається і їде до царя. Приїхав, цар його вгостив і говорить:</p>
	<p>— Пане дохторе, ви мені відшукали коня, і я вам вдячний. Тепер у мене пропав царський шлюбний перстень. Ви мені його відшукайте.</p>
	<p>Думає «дохтор», як з положення вийти, і сказав цареви:</p>
	<p>— Ви мені дайте окрему кімнату на дев’ять днів. Кожний день має мені приносити їсти все інший слуга.</p>
	<p>Цар дав йому кімнату, дав свічок. «Дохтор» відкрив свою чародійну книжку з чорними луб’яними обкладинками. Хоч нічого не розбирає в тій книзі, але вдає, що читає.</p>
	<p>А на другий день рано приносить слуга їсти.</p>
	<p>— Добрий день, — сказав слуга.</p>
	<p>«Дохтор» не обзивається, тілько подивився в книжку, опісля глянув на слугу царського і напівголосно промовив:</p>
	<p>— Вже один пташок є. Положи, — каже, — там обід і йди собі. «Дохтор» не їв, бо їсти не міг, журився, що з цего вийде.</p>
	<p>А слуга вийшов з кімнати та й говорить до іншого слуги:</p>
	<p>— Недобре. Ти знаєш, він угадав. Сказав, що вже один є.</p>
	<p>— Нічого, — каже, — завтра почуємо, що він буде далі говорити.</p>
	<p>Коли на другий день поніс «дохтору» їсти другий слуга, коли ввійшов у кімнату і сказав «добрий день», «дохтор» знов не відповідав. Надовго задивився в свою книжку, опісля глянув на слугу і промовив сам до себе:</p>
	<p>— А, вже другий пташок з’явився. Положи, — каже, — там обід та йди.</p>
	<p>Вийшов слуга з кімнати, зійшовся з колєґами і говорить:</p>
	<p>— І на мене сказав. Цей дохтор все вичитує і все знає. Якщо скаже цареви, то цар нас дуже покарає.</p>
	<p>Слуги стали радитися:</p>
	<p>— Завтра піде третій. Якщо дохтор пізнає й третього, то треба просити дохтора, щоби нас не видав.</p>
	<p>На, третій день поніс третій слуга їсти. Увійшов у кімнату, сказав «добрий день», та «дохтор» не обізвався. Довго перекидав картками в книжці, все позирав то в книжку, то на слугу, а наостанку потиху сказав:</p>
	<p>— Вже й третій пташок з’явився.</p>
	<p>Учув слуга ці слова, побачив, що дохтор його упізнав, і став просити дохтора, щоби їх не видав. А «дохтор» як учув, що слуга признався до вини, зрадів і говорить:</p>
	<p>— Все зробимо так, щоби було добре, але ти мені розкажи все, як то воно було. Як ви взяли, де сховали.</p>
	<p>— Так, — каже слуга, — нас чотири той перстень украли, і він є захований. Але як його віддати цареви, щоб не зазнати біди?</p>
	<p>— Договоримся, — каже «дохтор». — У царя є багато птахів? Курей, гусей?</p>
	<p>— Є.</p>
	<p>— Але треба, щоб була птаха, відрізнена від усіх. Аби її можна було зразу пізнати.</p>
	<p>— Є й така птаха. Один царський гусак такий є. Він відрізняється від усіх гусей. І того царського гусака цар нізащо не дав би знищити.</p>
	<p>— Добре, — каже «дохтор», — причекаємо до дев’ятої днини. Дев’ятої днини о дев’ятій годині ранку дасте перстень з хлібом з’їсти тому царському гусакови.</p>
	<p>«Дохтор» прогуляв дев’ять днів. Уже їв і пив, і добре йому було. Дев’ятої днини дали слуги з’їсти царському гусакови перстень з хлібом. І виходить «дохтор» зі своєю чарівною книгою шукати того персня. Ідуть з ним цар, цариця та інші особи. Обійшли довкола палацу, пройшли по подвір’ю, зупинився «дохтор» перед тим царським гусаком і говорить:</p>
	<p>— От, царю, де перстень. Він у цему гусакови.</p>
	<p>— Як? — сказав цар. — Перстеня вже немає коло двох місяців. Як він міг вдержатися в гусаку?</p>
	<p>— Я вичислив, — каже «дохтор», — і відповідаю, що перстень знаходиться в цему гусакови.</p>
	<p>Цар здивувався і сказав:</p>
	<p>— На моїх очах зарубати гусака. Якщо не знайдете там перстень, то піде голова за голову.</p>
	<p>Зарубали гусака, розібрали, і дійсно там знайшовся перстень. Цар приказав наложити повну фіру добра й грошей і відвезти «дохторови зналізальному та вилічальному». І на честь «дохтора» цар зробив великий бай, скликав усіх головних докторів з цілої держави, а деяких і з-за границі, щоби представити перед докторами «дохтора зналізального і вилічального» і познайомити їх з паном дохтором. Гості посходилися, і всі дивуються, бо ніхто з них ніколи з «дохтором зналізальним та вилічальним» не зустрічався ні в школах, ні на роботі. І врадили доктори зробити таке. Злапали свершка&nbsp;<sup>*</sup>, положили на таріль і другим тарілем зверху прикрили. Та зайшли за стіл і спитали «дохтора»:</p>
	<p>— Відгадайте, дохторе, що знаходиться в цему тарелі.</p>
	<p>А цего «дохтора» змалку прозивали «Свершок». Подумав він, що не може цего відгадати, злапався за голову та й сказав:</p>
	<p>— От, Свершку, аж тепер ти попав у руки! І всі доктори закричали:</p>
	<p>— Браво, дохтор зналізальний і вилічальний! Дійсно свершок! Відкрили таріль, і радісний свершок утік. А Свершок-«дохтор» урадувався, що й тут йому вдалося вискочити.</p>
	<p>Повернувшись додому, спалив «дохтор» свою стару хатчину і сказав, що чарівна книга згоріла і дохтором він уже не може бути.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шільд — вивіска (з нім.).</p>
			<p><sup>*</sup> Ґре́йцар — мідна австрійська монета.</p>
			<p><sup>*</sup> Свершо́к — цвіркун.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 15 квітня 1984 року Лівак Дмитро Николайович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
