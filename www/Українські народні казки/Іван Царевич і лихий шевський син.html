<!--#include virtual="/-/inc/general__page_start.inc" -->
<title>Іван Царевич і лихий шевський син ☼ Українська народна казка ☼ Народна творчість</title>
<meta name="Description" content="Українська народна казка Покуття «Іван Царевич і лихий шевський син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Царевич і лихий шевський син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Царевич і лихий шевський син <br><span class="article__headerDescription">Українська народна казка Покуття</span></h1>
	<p>Був собі цар, і набридло йому царювати. Заінтересувався він, як народ живе. Перебрався на селянина, узяв через плечі торбу і пішов. Ходив він по селах, по містах. Де треба було, переночував. А документи мав царські. Де зайшов у який магазин, показав документи, і дали йому їсти, що хотів.</p>
	<p>Одного дня під вечір заходить цар переночувати до файної удовиці. Удовиця прийняла його на ніч. Переночував він у неї, а рано встав і під столом на дошці написав: «Якщо буде в тебе хлопець, то я його отець, а як буде дівчина, то не моя причина». Та зібрався й пішов.</p>
	<p>Пройшов час, і та удовиця народила сина. Пройшло сім років, і вона пустила хлопця в школу. Хлопець пішов до школи, а інші хлопці почали на него казати копил. Він приходить додому та й каже свої мамі:</p>
	<p>— Чого це на мене кажуть «копил»?</p>
	<p>І мама призналася, що він без батька, тому й прозиваються «копил». А він говорить мамі:</p>
	<p>— А все ж таки батько повинен у мене бути. І мама сказала:</p>
	<p>— В дійсності ти є царський син.</p>
	<p>Тоді він збирається, бере за пазуху кусок хліба і йде шукати тата. Ішов він якийсь час по дорозі і здибав хлопчика, свого ровесника. То був тоже хлопець без батька. А його справжнім батьком був швець. Той хлопець каже:</p>
	<p>— Бери мене з собою. Будем удвох дружити.</p>
	<p>Царський син погодився. Довго йшли вони і похотіли пити. Найшли керничку, і царський син нахилився пити води. А шевський син ловить його за ноги і хоче топити. Царський син говорить йому:</p>
	<p>— Що ж я тобі винен, що ти мене хоч’ утопити? А шевський син говорить:</p>
	<p>— Я тебе не втоплю, якщо ти нікому не скажеш, що ти царський син, а царським сином буду я.</p>
	<p>І царський син з тим мусив погодитися. І рушили вони далі в дорогу. Ішли ще довгий час, бо до царя ще далеко було. І нарешті приходять до самого царя. А там же варта була. До царя не допускали. Тоді шевський син сказав:</p>
	<p>— Я є царський син.</p>
	<p>Варта пішла до царя і про це його оповістила. Цар дав наказ хлопців пустити в палац. Заходять вони до царя, і шевський син каже:</p>
	<p>— Тату, я твій син.</p>
	<p>А справжній царський син про то не оповідав.</p>
	<p>Пробули вони в царя декілька днів. А в царя була така керниця, що коло неї доба від доби мусів бути вартівник. І раз на добу людина коло тої керниці пропадала, щось вартівника забирало.</p>
	<p>Пройшло ще трохи часу, і цар передає корону сину, але шевському, а не рідному. І той хлопець почав командувати. І подумав той, що цей другий, спражній царський син, може його виказати, і дав приказ поставити цего хлопця на варту коло керниці. І той пішов вартувати, бо приказ — то є приказ.</p>
	<p>Коли він стояв на варті коло керниці, з керниці вийшов змій і сказав:</p>
	<p>— Неправда, не він є царський син, а ти царський син. Як тобі будуть якісь тяжкі пригоди, приходь до мене, і я тобі дам пораду.</p>
	<p>Відбув він свою варту і остався живим. Старий цар здивувався. В чому справа? Тілко народу погинуло, а він живий остався.</p>
	<p>Пройшло ще трохи часу, і молодий цар захотів женитися. А там була цариця і мала дочку, а та цариця була чарівниця. Все вона знала і, що хотіла, могла зробити. Про це молодий цар добре знав і післав хлопця до тої цариці сватати за себе дочку. Він його хотів збутися і думав, що він там загине.</p>
	<p>Тоді хлопець пішов до тої керниці за порадою до змія. Змій випливає з води і хлопцеви говорить:</p>
	<p>— Знаю, чо’ ти до мене прийшов. Ти йдеш виконувати приказ свого царя, сватати доньку в тої цариці. То йди до царя і скажи йому, най дасть тобі одинадцять однакових хлопців, таких, як ти самий. І мундури однакові, і дванадцять однакових коней. І як ти будеш їхати дорогою, будуть тобі різні пригоди. Будуть мурашки кусатись. Щоби ти по них не їхав кіньми, а встав з коня і розігнав. Будуть ворони кусатися. Щоби ти й по них не їхав, а розігнав. Будеш їхати довгим мостом, а на мості буде лежати риба, велика, на весь міст. Щоб ти по ній не їхав кіньми, а скинув її у воду.</p>
	<p>І він пустився з своїми хлопцями в дорогу. Дивляться вони, мурашки кусаються. Як старший над ними, він приказав тим одинадцятьом хлопцям розігнати мурашок. І не могли вони розігнати. Тоді він самий встав з коня і їх розігнав. І найстарша мурашка підійшла і сказала йому:</p>
	<p>— Що ти за це бажаєш, що ти нас розігнав, бо ми тут їмося як світ та й сонце?</p>
	<p>Він не знав, що побажати, і сказав, що нічого не бажає, а мурашка вирвала кусок свого крильця і дала йому. І сказала:</p>
	<p>— Як тобі буде біда, спали це крильце, і я тобі стану в пригоді. Взяв він то крильце і поїхав далі. Їде, дивиться, кусаються ворони.</p>
	<p>Він приказав тим одинадцятьом хлопцям, щоб їх розігнали. Вони розігнати не могли, і він устав з коня і самий їх розігнав. Найстарша ворона до него підходить і питає його, що він собі жадає за то, що їх розігнав. Бо вони їлися там, як світ та й сонце. Він і вороні сказав, що нічого не потребує, бо нічого не знає. Тоді ворона умикала з себе пір’ячко і йому подала. І сказала:</p>
	<p>— Як будуть з тобою які пригоди, спалиш це пір’ячко, і я тобі стану в пригоді.</p>
	<p>Він то пір’ячко заховав і поїхав далі.</p>
	<p>Їхав він ще довго. Дивиться, великий міст стоїть, а на мості лежить риба. Велика-велика, на весь міст. Він своїх хлопців зупинив і дав приказ скинути рибу з воду, щоб не їхати по рибі кіньми. Тих одинадцять хлопців не могли скинути її у воду. Він устав з коня, самий взяв її за хвіст і скинув у воду, а та риба випливає з води і дає йому з себе одну лусочку. І сказала йому:</p>
	<p>— Якщо ти цю лусочку спалиш, я тобі стану у великій пригоді.</p>
	<p>Так вони доїхали до цариці, де мали сватати дівчину. А цариця вилітає із свого замку з шаблею (вона ж змія була) і порубала одного з них на кавалки. Осталося їх одинадцять. Вона сказала:</p>
	<p>— Я знаю, чо’ ви прийшли. Ви прийшли в мене доньку сватати. То я дам за вашого царя доньку, як ця порубана людина до днини оживе.</p>
	<p>І закрила їх у пивниці по одному, щоби не було межи ними бесіди й змови. Тоді подумав собі царський син про ту ворону. Спалив пір’я, і ворона прилетіла до вікна. Та сама.</p>
	<p>— Чим, царевичу, тобі помочи, — питає його. Він сказав:</p>
	<p>— Я хочу, щоб ота людина до днини ожила.</p>
	<p>Тоді ворона полетіла, набрала води живущої й цілющої, покропила то мертве тіло, і людина ожила.</p>
	<p>Рано встали, і цариця післала наймичку подивитися, чи жива людина. Наймичка вертається й каже, що людина жива і при повному здоров’ї. Тоді цариця випускає їх усіх з пивниць і дає другий приказ. Бере бочку маку і бочку піску. Висипала на землю пісок і мак, перемішала і дає приказ, щоб за одну ніч пісок був окремо, а мак окремо і в бочках.</p>
	<p>— Не зробите цего, вас усіх чекає смерть.</p>
	<p>І знов на вечір закрила їх по одному в пивниці, щоб вони того не перебрали і щоб їх знищити. А він згадав про мурашок. Спалив то крильце, і найстарша мурашка прилізла до него до вікна. І питає:</p>
	<p>— Що, Іване-царевичу, жадаєш від мене? А він каже:</p>
	<p>— Жадаю, щоб весь цей мак був до днини перебраний, щоб ні одної зернини не було в піску. І щоб це в бочках стояло.</p>
	<p>Тоді найстарша мурашка приказала всім мурашкам, і вони взялися до роботи. А їх сила-силенна. І перебрали той мак.</p>
	<p>Рано повставали, і цариця післала наймичку подивитися, чи все зроблено. Наймичка вийшла, подивилася і сказала царици, що все на місци, все зроблено. Тоді цариця випустила їх з пивниць і питає:</p>
	<p>— Хто з вас дванадцятьох такий розумний?</p>
	<p>Дак вони не признаються, ніхто не признався. Тоді цариця дає їм ще оден приказ. Сказала:</p>
	<p>— Ходіть зі мною всі разом.</p>
	<p>І привела їх до моря. Стягнула з пальця золотий перстень.</p>
	<p>— Видите оцей перстень?</p>
	<p>Вони всі сказали, що видять. І вона кинула той перстень у воду. І сказала: якщо того персня до другої днини не буде, усіх їх порубає. І закрила їх знов по одному в пивниці на ніч.</p>
	<p>Тоді царевич пригадав собі про рибу. Спалив лусочку, і риба припливає до берега, біля якого стояв той палац. І питає через віконце:</p>
	<p>— Що, царевичу, від мене потребуєш?</p>
	<p>Він сказав, що цариця кинула у море золотий перстень. Треба дістати той перстень.</p>
	<p>— ...Як не буде персня, то нас усіх порубають.</p>
	<p>Тоді та риба відпливає в море і дає всім рибам приказ:</p>
	<p>— Обов’язково найти перстень!</p>
	<p>І риби пішли в пошуки. Так шукали, що аж вода запінилась. І випливають усі наверх — персня нема. Старша риба зачала рахувати риб і раків і не дорахувалася одного кривого рака. Але пройшло, може, якої півгодини, і пливе рак, і несе перстень у своїх клешнях. Тоді риба принесла той перстень царевичеви. То був такий перстень, що від него велика ясність ішла.</p>
	<p>Коли настав день, цариця післала наймичку подивитися, чи є перстень. Наймичка відкрила пивницю, подивилася, а перстень сіяє на всю пивницю. Наймичка вернулася і сказала:</p>
	<p>— Перстень є.</p>
	<p>Тоді цариця випускає їх з пивниць і говорить їм:</p>
	<p>— Тепер можете признатися, хто з вас такий мудрець. За того я дам свою дочку.</p>
	<p>Тоді царевич признався, що все це він зробив. Цариця виводить свого коня, сідлає, царівна сідає на коня і їде з ними. Везе він її до свого дому, до старого царя, свого батька. Царський приказ він виконав. І цар робить весілля, женить того царського сина. А царівна не хоче за него йти. Тоді цар став допитуватися, в чому справа.</p>
	<p>І тоді царевич йому признався, що дійсно він є царський син, а той — син шевський. І розказав усе, як було, як той хотів його топити. Цар зрозумів, у чому справа, признав його за свого рідного сина і робить йому весілля. І передає йому свою корону. Весілля відбулося, і молодий цар приказав свому «другови», щоб той задурно хліб не їв, а йшов сторожувати коло тої керниці. І той пішов сторожувати, і більше звідти не вернувся.</p>
	<p>І я там був на весіллю, і все видів, мед-пиво пив, бородою текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 24 травня 1987 року Матейчук Іван Петрович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
