<!--#include virtual="/-/inc/general__page_start.inc" -->
<title>Про ковганку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про ковганку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про ковганку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про ковганку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили три брати Кіндрати. Поїхали в поле орати, та забули ковганку взяти. Послали найменшого брата додому ковганку взяти. А він каже:</p>
	<p>— А як я забуду по що йду?</p>
	<p>А брати йому:</p>
	<p>— А ти йди і кажи: ковганка, ковганка!</p>
	<p>Іде він собі та й бурмотить. Назустріч ідуть молоді (наречений та наречена). Забув найменший брат назву «ковганка», а почав говорити:</p>
	<p>— Поганка, поганка.</p>
	<p>Молодий подумав, що цей негідник на його наречену так говорить, та й побив його.</p>
	<p>Вернувся він до братів та й плаче.</p>
	<p>— Чому ти плачеш? — питають брати.</p>
	<p>Він і розповів, що їхали молоді, а він замість «ковганка» сказав «поганка». От його і побили. Брати кажуть:</p>
	<p>— От дурний ти, дурний! Ти б у скоки та в боки, та навприсядки. От і дали б тобі чарку горілки.</p>
	<p>— Ну-ну! Я так і буду робити!</p>
	<p>Пішов він знову по ковганку. А назустріч йому похорон. Люди тужать. А він у скоки та в боки, та навприсядки витанцьовує. Родичі померлого і побили його.</p>
	<p>Знову повернувся він до братів і розказав про свої танці на похороні. А брати кажуть:</p>
	<p>— Дурний ти, дурний. Ти б став тужити та приказувати і дали б тобі чарку горілки!</p>
	<p>— Ну-ну! Я так і буду робити.</p>
	<p>Іде він, іде. Дійшов до болота, із якого чоловік намагався витягти воза, запряженого кобилою худою та старою.</p>
	<p>Зупинився, згадав пораду братів і став тужити та приказувати. Дядько і так був злий, що не може витягти воза, а тут ще й він виє над душею. Він його і побив.</p>
	<p>Знову повернувся він до братів із плачем. Розказав, як тужив над дядьком, який не міг витягти кобилу з возом із багнюки. Так старався тужити, а дядько його побив. А брати кажуть:</p>
	<p>— Дурний ти, дурний. Ти б узяв сокиру, та вирубав дубинку і врятував би дядькові кобилу.</p>
	<p>Пішов знову він по ковганку. Іде та іде коли бачить: дядько лиманить кабана. Він підійшов, згадав пораду братів. Дядько взяв відра і пішов до річки по воду, а він тим часом взяв сокиру, вирубав дрючка і почав бити кабана. Вернувся дядько, глядь, а той поодбивав кабану все сало. І побив дядько його.</p>
	<p>Вернувся він знову до братів з плачем. Розповів їм усе. А вони йому:</p>
	<p>— Дурний ти, дурний! Ти б підійшов та сказав: «Добрий день! Боже поможи, та на тарілочку положи, та з дітками, та жінкою поживи». От би він тобі і дав кусок сала.</p>
	<p>— Ну-ну! Я так і буду робити, — відповів брат.</p>
	<p>Іде він далі. Коли дивиться, старий дід нужду справляє за кущем.</p>
	<p>Він йому низько вклонився і кричить:</p>
	<p>— Добрий день! Боже поможи, та на тарілочку положи, та з дітками, та жінкою поживи!</p>
	<p>А дід йому:</p>
	<p>— Ах ти, собачий сину, так ти мене ще й нечистотами годуєш!</p>
	<p>І побив його. Розсердився Кіндрат на братів, бо рішив, що сміються з нього та дурні поради дають, і більше до них не вертався.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>219 (7464). Про ковганку. СУС 1696. Записав Смук Єгор 2009 року. Мунтян Анастасія Петрівна (1926). Дніпропетровська область, Покровський район, Шахтарське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про ковганку <br><span class="article__headerDescription">Українська народна казка Чернігівщини</span></h1>
	<p>Жили собі батько, мати, і було в них три сини: два розумних, а третій дурак. От посилають батьки старших синів у поле орати, а менший і собі проситься:</p>
	<p>— Візьміть да візьміть мене з собою у поле орати!</p>
	<p>Старші брати не хочуть його брати, а він плаче да проситься.</p>
	<p>— Що ти будеш там робити? Ти ж не вмієш ні коней поганяти, ні за плугом</p>
	<p>ходити!</p>
	<p>А батькам жаль меншого, вони й кажуть:</p>
	<p>— Та візьміть уже його! Ви будете орати, а він вам кашу варитиме. От і буде користь!</p>
	<p>Поїхали. Старші брати поле орють, а менший кашу варить. Варив, варив, а ковганку дома забув. Ні в чому сала з цибулею затовкти. Пішов до братів питати, що йому робити. Брати кажуть:</p>
	<p>— Вертайся додому по ковганку. А щоб не забув, по що пішов, то йди і всю дорогу повторюй: „Ковганка, ковганка, ковганка, ковганка...”</p>
	<p>Іде дурний і повторює:</p>
	<p>— Ковганка, ковганка, ковганка, ковганка...</p>
	<p>Коли це дивиться, молоду везуть. Гості співають, веселяться, а молода така красива, що й очей не можна одвести: у віночку, стьожки майорять! Дурень на неї як задивився, як зачепиться об пеньок, як упаде! Устав і забувся, яке слово казав. Думав, думав і надумав: поганка. Дивиться на молоду і повторює:</p>
	<p>— Поганка, поганка, поганка, поганка...</p>
	<p>Гості як почули, подумали, що то він про їхню молоду каже. Розсердились, набили дурня і кажуть:</p>
	<p>— Ти б побажав молодим щастя і сказав: «Хай вам Бог помагає!»</p>
	<p>«Ну, — думає дурак, — на другий раз так і зроблю».</p>
	<p>Іде далі. Коли дивиться, аж два дядьки б’ються. Він підійшов і каже:</p>
	<p>— Хай вам Бог помагає!</p>
	<p>Вони перестали битися, удвох набили його і кажуть:</p>
	<p>— Ти б нас розтягнув, одного на одну сторону дороги, а другого — на другу, щоб ми не билися!</p>
	<p>«Ну, — думає дурак, — на другий раз так і зроблю».</p>
	<p>Іде собі. Аж назустріч дід і баба тягнуть возика, а на возику два мішки зерна. Везуть до млина молоть. От дурак підходить, один мішок тягне на одну сторону дороги, а другий — на другу. Дід і баба набили дурня і вчать:</p>
	<p>— Ти ж бачиш, що ми старі, немічні, узяв би да й поміг тягти возика до млина.</p>
	<p>«Ну, — думає дурак, — на другий раз так і зроблю!»</p>
	<p>Ішов, ішов, зайшов у село. А в одному дворі смалять здоровенного кабана. Дурак думає: „Поможу!” Бере кабана за ногу і тягне з двору. Його набили і кажуть:</p>
	<p>— Ти б поклонився і сказав: «Боже, поможи вам вашої ковбаски з’їсти». Ми б і тебе нагодували.</p>
	<p>«Ну, — думає дурак, — на другий раз так і зроблю».</p>
	<p>Іде далі, а за кущем один дядько сховався і нужду справляє. Дурак підходить, поклонився і каже:</p>
	<p>— Боже, поможи вам вашої ковбаски з’їсти.</p>
	<p>Дядько штани підтягнув, набив дурака і каже:</p>
	<p>— Я ж заховався од людей, а ти побачив, дак кинув би мені камінчик, щоб я знав, що мене видно.</p>
	<p>«Ну — думає дурак, — на другий раз так і зроблю».</p>
	<p>Іде, а під шовковицею дівчата сидять у вишиваних сорочках, одна одній коси розчісують. От дурак узяв каменюку да як пошпурив по дівчатах! Вони в крик, а тоді набили його і кажуть:</p>
	<p>— Ти б підставив свою голову, ми б і тебе розчесали.</p>
	<p>«Ну, — думає дурак, — на другий раз так і зроблю».</p>
	<p>Коли вже біля самого двору побачив собак, які між собою гризлися. Він і підставив свою голову. Дак вони його й розірвали.</p>
	<p>Так йому й треба, щоб не був дурним!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>241 (4433). Про ковганку. СУС 1696. Записала Черненко Наталія 2008 року. Копитець Марія Юхимівна. Чернігівська область, Ічнянський район, Іваниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
