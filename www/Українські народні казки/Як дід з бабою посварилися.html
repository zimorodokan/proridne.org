<!--#include virtual="/-/inc/general__page_start.inc" -->
<title>Як дід з бабою посварилися ☼ Українська народна казка ☼ Народна творчість</title>
<meta name="Description" content="Українська народна казка Буковини «Як дід з бабою посварилися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід з бабою посварилися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід з бабою посварилися <br><span class="article__headerDescription">Українська народна казка Буковини</span></h1>
	<p>Дід з бабою жили п’ятдесят років і ні разу не посварилися. А старий чорт каже своєму синові:</p>
	<p>— Даю тобі десять років строку. Зроби так, щоб за цей час вони посварилися.</p>
	<p>Пішов молодий чорт до тої хати, просидів десять років на комині і нічого не зробив. Та йде дорогою й плаче. І здибає бабу. Питає баба:</p>
	<p>— Чого ти плачеш?</p>
	<p>— Та як же мені, — каже, — не плакати, як я за десять років не зміг зробити, щоб дід з бабою посварилися.</p>
	<p>А вона каже:</p>
	<p>— Я це зроблю тобі за один день. За один день вони посваряться і навіть поб’ються, лиш дай мені торбину золота.</p>
	<p>— Дам. Але роби скоро, бо я не маю як до батька йти. Іде баба до тої хати, вітається та й питає хазяйку:</p>
	<p>— Як ви живете?</p>
	<p>— Та, — каже, — добре.</p>
	<p>— Ану, дайте я вам поворожу.</p>
	<p>Починає баба ворожити, кидає картами та й каже бабі-хазяйці:</p>
	<p>— Якби ви зрізали ту бородавку, що на шиї у вашого діда, то ще краще з ним жили б.</p>
	<p>Та дізналася, де дід, і пішла до нього на поле. Підійшла вона до діда та й каже:</p>
	<p>— Що ви так робите, так стараєтеся? Ваша баба хоче вас зарізати.</p>
	<p>— Цього не може бути, — каже дід.</p>
	<p>— Це правда, — каже баба. Та й пішла.</p>
	<p>Дід не вірить, але це йому з думки вже не сходить. Іде він додому, а жінка вийшла назустріч і ворота відчинила. Досі ніколи такого не було. Дід думає: «Чого вона сьогодні до мене така добра?» Баба допомогла йому випрягти воли, заходять до хати. Ставить баба перед дідом вареники й пляшечку горілки. «Ну, — думає дід, — це точно має бути сьогодні. Вона хоче напоїти мене й зарізати».</p>
	<p>Повечеряв дід. Баба сидить на ліжку. Дід почухав голову та й каже:</p>
	<p>— Бабо, поськай мені в голові.</p>
	<p>Баба починає ськати, а дід прикинувся, ніби спить, захропів. Баба витягає з-під себе бритву. А дід одним оком дивиться. Як побачив бритву в руках у баби, як схопився, як почав її бити! А чорт на комині заходиться-сміється.</p>
	<p>Дає чорт тій бабі золото. Та не підходить до неї, а на вилах подає. А вона питає:</p>
	<p>— Що подаєш мені, як чортові? Що, боїшся підійти?</p>
	<p>— Боюся. Я, — каже, — чорт, та за десять років нічого не міг зробити, а ти за один день зробила. Ти гірша за чорта.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як дід з бабою посварилися. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 1353. Записано 11 березня 1980 року в селі Вашківцях Сокирянського району Чернівецької області від Василя Івановича Попельського (1939 року народження, освіта — 5 класи, тракторист).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
