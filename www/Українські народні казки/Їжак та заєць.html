<!--#include virtual="/-/inc/general__page_start.inc" -->
<title>Їжак та заєць ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Їжак та заєць» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Їжак та заєць.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Їжак та заєць <br><span class="article__headerDescription">Українська народна казка Полтавщини</span></h1>
	<p>Жив собі їжак. Одного разу вийшов він з хати, подивився, що робиться навкруги. Стоїть і каже до себе:</p>
	<p>— Піду я у поле, подивлюся, як моя морква і буряки.</p>
	<p>Іде і пісню співає. Коли виходить із куща заєць. Він дивився, як у нього капуста у полі, чи велика виросла. Каже їжак:</p>
	<p>— Хто прудкий, той уже і на ниві.</p>
	<p>А заєць йому:</p>
	<p>— А ти все ж кривуляєш, криволапку!</p>
	<p>Їжак і каже йому:</p>
	<p>— Ти з мене смієшся? А хочеш зо мною позмагатися! Давай навипередки? Побачимо, хто кого пережене!</p>
	<p>Заєць як засміється:</p>
	<p>— Ти? Зо мною? Не сміши!</p>
	<p>А їжак каже:</p>
	<p>— З тобою.</p>
	<p>— Ну добре, — засміявся заєць, — давай бігти.</p>
	<p>— Е ні, — каже їжак, — піду я спочатку додому, скажу жінці, де я буду, щоб не хвилювалася.</p>
	<p>А заєць був голодний, то зрадів, що є час попоїсти. Бо думав, що ситий краще бігатиме. І пішли кожен до своєї хати.</p>
	<p>Їжак прийшов додому і почав розказувать жінці про свою біду. Подумали вони, щоб піти на ниву разом. І каже їжак жінці.</p>
	<p>— Як прийдемо на ниву, то ти стань на другому краї поля. Як прибіжить заєць до тебе, то ти скажеш: «А я вже тут!» Прибіжить до мене, то я скажу: «А я вже тут!»</p>
	<p>Прийшов їжак до зайця і каже:</p>
	<p>— Я вже готовий!</p>
	<p>— Біжімо!</p>
	<p>Побігли. Заєць побіг швидко на другий край, а їжак пробіг два кроки і заховався в кущі. Прибіг заєць, а їжачиха:</p>
	<p>— А я вже тут!</p>
	<p>Заєць подивився на неї, а потім каже:</p>
	<p>— Біжімо іще!</p>
	<p>Вони побігли. Заєць біжить з усього духу, а їжачиха пробігла пару кроків і заховалася в кущах. Прибігає заєць, а їжак:</p>
	<p>— А я вже тут!</p>
	<p>Заєць знову кинувся бігти. Бігав, бігав аж заморився. А їжак і каже йому:</p>
	<p>— Отож бо, ніколи не смійся з слабшого.</p>
	<p>І пішов з їжачихою додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>19 (4612). Їжак та заєць. СУС 275А*. Записала Паранченко Анастасія 2008 року. Паранченко Олександра Антонівна (1937). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
