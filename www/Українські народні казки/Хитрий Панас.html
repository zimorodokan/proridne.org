<!--#include virtual="/-/inc/general__page_start.inc" -->
<title>Хитрий Панас ☼ Українська народна казка ☼ Народна творчість</title>
<meta name="Description" content="Українська народна казка Покуття «Хитрий Панас» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий Панас.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий Панас <br><span class="article__headerDescription">Українська народна казка Покуття</span></h1>
	<p>Був собі чоловік. У него було багато дітей. Та й каже він: — Коби хоч збутися одної дитини.</p>
	<p>А син Панас почув це, узяв собі барабульки в кишеню та й пішов у дорогу. Та й іде, а жінка тягне воду. Та й так плаче. А він каже:</p>
	<p>— Чого ви, бабо, плачете? А вона каже:</p>
	<p>— Е-е, що ти знаєш? Ти нічого не знаєш! Мені курка вивела вісімнадцять курят, та й шукають вони цицьки, та й нема.</p>
	<p>— Я пораджу вас. Є у вас крупи? — питає він. — Є у вас сир? Та кинув крупів, а курята дзьобають. А вона каже:</p>
	<p>— Чоловік мій продав воли, і вам даю всі гроші.</p>
	<p>А він такий пірваний, нещасний, що ну. Дала вона йому гроші, а він борше до склепу, та й набрав собі вбрання, а то дрантиве покидав. Та й сів на дорозі і тримає під шапкою «золотого птаха». А то жабку тримає. Дивиться, а чоловік жене конем. Він думає: «Це, певне, той чоловік їде, що його жінка гроші мені дала».</p>
	<p>Чоловік під’їхав та й питає, чи він не видів хлопця такого дрантивого. А він каже:</p>
	<p>— Я видів. Як ви потримаєте цего птаха під капелюхом, то я беру коня і доганяю того хлопця.</p>
	<p>А це він самий! Та й узяв коня, від’їхав та й каже:</p>
	<p>— Шукай не шукай мене, багачику, то вже не найдеш. Їде він, а на полі оре чоловік одним конем. Каже:</p>
	<p>— Загинув оден кінь у мене, одним орю.</p>
	<p>І дав Панас тому чоловікови коня. Той йому заплатив, що мав. Має хлопець уже грошей доволі. Пішов він до ресторану та й сів собі там коло порога. А якийсь пан підходить д’нему та й каже:</p>
	<p>— Ти би, хлопче, в мене не наймився?</p>
	<p>— Я би, — каже, — наймився, але хочу дєдеви дати знати. Та й вернуся.</p>
	<p>Дав він знати дєдеви та й повернувся. І пішов до того чоловіка. А той чоловік був дуже скупий. Та й каже він:</p>
	<p>— Лягай спати, Панасику, а рано встаємо і йдемо косити.</p>
	<p>Але чоловік набрав собі в поле хліба й ковбаси, а хлопець нічого. Напився якогось дзеру та й косить голоден. Чоловік позаду косить, а він попереду. І чекає на обід, та й нема обіду. І каже він:</p>
	<p>— До полудня я йшов наперед, а тепер ви йдіть наперед, а я за вами. Але борзо косіть, бо ріжу п’яти.</p>
	<p>Обіду як не було, так нема. А бахур як був голоден, так і є. І вже вечір. Прийшли додому, ґаздиня дала трошки дзеру, і він ляг спати. А рано встав та й знов кришку дзеру випив, та й сказав старий запрягати коней і їхати до лісу. Жінка винесла йому сухар, та й він поїхав. І більше нічого не дала.</p>
	<p>Ґазда сказав, щоб у лісі обернути фіру, а він узяв та й фіру перевернув. І складає дрова на перевернуту фіру. Ґазда приходить д’вечеру та й питає:</p>
	<p>— Ти що зробив?</p>
	<p>— Ви сказали перевернути фіру, то я перевернув.</p>
	<p>Поставили вони правильно фіру, склали дрова і їдуть. Чоловік каже:</p>
	<p>— А чого так коні тяжко тягнуть? А він відповідає:</p>
	<p>— Бо одного колеса нема. Злетіло десь у кропиву. А то він сам трубку відкрутив у колесі. Ґазда каже:</p>
	<p>— Панасику, у стодолі є колесо. Іди озми. Та й так неси, би люди не виділи.</p>
	<p>Він прийшов та й питає:</p>
	<p>— А сокира де?</p>
	<p>Взяв сокиру та порубав, порубав колесо і в мішок його. Приніс, а старий питає:</p>
	<p>— Нащо ти таке зробив?</p>
	<p>— А ви ж казали так нести, аби ніхто не видів.</p>
	<p>Господар післав його за другим колесом. Приніс Панас друге колесо та й поїхали. Приїхали, а ґазда каже:</p>
	<p>— Ми їдемо в гості. А ти би зварив таке м’ясо, що ніхто не їв та й не буде їсти.</p>
	<p>І ще сказав господар Панасови, аби засвітив світло, як будуть ґазди їхати назад і будуть на броді.</p>
	<p>Та й поїхали вони в гості, а він взяв зарізав пса, облупив його та й поклав варити. Чоловік з жінкою їдуть назад, а він запалив стодолу, аби було світло.</p>
	<p>Та й каже господар:</p>
	<p>— Іди собі, хлопче, геть. Плачу тобі за всі роки наперед, за всі, які ти мав служити, та й іди.</p>
	<p>Та й пішов Панас.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зібранівка, Снятинського району, Івано-Франківської області 11 червня 1990 року Стус Єлена Андріївна (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
