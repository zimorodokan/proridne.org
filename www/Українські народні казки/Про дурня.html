<!--#include virtual="/-/inc/general__page_start.inc" -->
<title>Про дурня ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про дурня» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дурня.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дурня <br><span class="article__headerDescription">Українська народна казка Полтавщини</span></h1>
	<p>Як жили два брати та обидва Кіндрати. От поїхали в поле орати, та й забули ковганку взяти. Аж назустріч їм дурень іде. Вони його й просять, щоб сходив їм по ковганку.</p>
	<p>Пішов він, а щоб не забуть, по що пішов, іде та й бурмотить: ковган, ковган... Аж навпроти нього веде дядько бика на ярмарок продавати. А дурень йому:</p>
	<p>— Ковган, ковган, в тебе, дядьку, бик поган!</p>
	<p>Як розсердився ж той дядько, побив його добренько, щоб знав, що казати. Іде він назад до братів та й плаче. Ті його питають:</p>
	<p>— Чого ти плачеш?</p>
	<p>— Та, отак і отак, — каже.</p>
	<p>— Ой, дурний же ти та нерозумний. Та ти б же побачив таке, та й побажав би, щоб бик продався, сказав би: «Дай, Боже, щоб туди вповні, а назад упорожні!»</p>
	<p>— Добре, — каже, — нехай я так і казатиму.</p>
	<p>Іде знову. Аж тут їдуть сівальники у поле овес сіяти. Підвода мішками з зерном нагружена, а дурень їм:</p>
	<p>— Дай, Боже, щоб туди вповні, а назад упорожні!</p>
	<p>Як розсердяться вони, бо це він їм бажає, щоб нічого не вродило, та й побили його добренько. Іде він назад та й плаче.</p>
	<p>— Що таке? — брати питають.</p>
	<p>— Та отаке й отаке, — знов розказує.</p>
	<p>— Ох, дурний же ти та нерозумний! Та ти б побачив таке та й сказав би: «Щоб ви носили — й не переносили, щоб ви возили — й не перевозили!»</p>
	<p>— Нехай же я так і скажу.</p>
	<p>Пішов. Іде та й іде, аж йому назустріч похоронна процесія — покійника несуть. Став наш дурень та голосно так і каже:</p>
	<p>— Щоб ви носили й не переносили, щоб ви й возили, та не перевозили!</p>
	<p>Ті й небіжчика облишили, так розсердилися! Добрячих йому штовханів надавали, щоб знав, що й коли казати. Вертається він на поле та й плаче.</p>
	<p>— Що вже на цей раз? — брати питають.</p>
	<p>Він їм і розказав, за що його бито.</p>
	<p>— Ой, дурний же ти та нерозумний. Ти б же побачив таку оказію, зняв би шапочку та й перехрестився.</p>
	<p>— Уже ж я так і зроблю.</p>
	<p>Іде він знову по ковганку. Аж дивиться — парубок дівку обнімає. А дурень зняв шапочку, та й перехрестився.</p>
	<p>— Ах ти ж сякий-такий, так ти ще над нами насміхаєшся! — та й побили його добренько.</p>
	<p>Вернувся знову до братів плачучи. Розказує, як діло було.</p>
	<p>— Ой, дурний же ти та нерозумний! Та ти б же побачив таке, та «кахи-кахи», та й пішов би собі далі</p>
	<p>— Нехай же я так і зроблю.</p>
	<p>Пішов. Аж дивиться — охотник прицілився у табунець качок. А він «кахи-кахи», а качки знялися та й полетіли.</p>
	<p>Поклав охотник ружжо, набив його добряче, вже на ньому місця живого немає. Вертається сердега знову на поле, та й розказує про свою пригоду.</p>
	<p>— Ой дурний же ти та нерозумний! Та ти б же побачив таке, та витягнув би кілок із ліси, підкрався тихенько, та й собі пожбурив би в табунець качок, та й було б м’ясо на борщ.</p>
	<p>— Оце вже я так і зроблю.</p>
	<p>Пішов. Іде та й іде, аж тут біля ставу баба шмаття пере. Дурень витягнув із ліси кілок, підкрався тихенько, як пожбуре в бабу, а та бульк! —у ставок, а він кричить:</p>
	<p>— Ага! Буде м’ясо на борщ!</p>
	<p>Збіглися люди з села, а він їм розказує, що це його так брати навчили. Посадили його в холодну, а брати в той день так без обіду й залишилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>199 (7158). Про дурня. СУС 1696. Записала Ішатенко Алла 2009 року. Паливода Роман Юхимович. Полтавська область, Гадяцький район, Книшівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про дурня <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили-були чоловік і жінка. І було в них два сини, один розумний, а другий дурний. Сім’ї трапилося велике горе — померла мати. Батько дуже засумував і невдовзі сам тяжко захворів. Він запросив до себе своїх синів, щоб між ними розділити своє добро. Розумному віддав хату і всю садибу, дурному — ступу. Дурний, де не ходив, кругом за собою ступу тягав.</p>
	<p>— Та кинь ти цю ступу, — кажуть йому люди.</p>
	<p>— Еге, щоб батькове добро вкрали, — відповідає він.</p>
	<p>Проходить час, помер і батько. Сини посумували трохи. І ось уже розумний син збирається йти на заробітки. Дурний просить, щоб він і його взяв із собою. Розумний подумав-подумав. І справді хлопець здоровий, сильний, тільки з головою не дружить, а працювати може. І взяв його з собою. Пішли вони шукати роботу. А дурень ступу за собою тягне.</p>
	<p>Йдуть вони, йдуть. Зайшли в дрімучий ліс. Застала їх там ніч. Ось розумний брат, щоб не розірвали його звірі, поліз на дерево переночувати. Дурний також лізе на дерево, ще й ступу за собою тягне.</p>
	<p>— Та кинь ти її під деревом, — каже розумний дурневі.</p>
	<p>— Еге, щоб батькове багатство вкрали, — відповідає той.</p>
	<p>Допоміг брат витягти ту ступу на дерево. Сидять вони на дереві і чують голоси. Підходять до цього дуба розбійники. Розводять багаття, ставлять варить кашу у великому котлі. Висипають розбійники біля багаття гроші і починають рахувати, скільки вони награбували.</p>
	<p>— Ой, не вдержу ступу, не вдержу, — говорить дурний.</p>
	<p>— Та міцно тримай і мовчи, — відповідає розумний.</p>
	<p>Але дурний не зміг втримати ступу, тому що вона була дуже важка. Ступа впала прямо в казан з кашею. Розбійники злякалися і втекли. Розумний зліз з дерева. Зібрав усі гроші. Повернулися вони додому, бо вже немає чого йти їм на заробітки.</p>
	<p>Посилає розумний дурного на базар купити м’яса і пшона. Дав йому гроші. Сходив дурний на базар, купив усе, що просив брат. Повертаючись додому, побачив дуже худого собаку. Пожалів його і віддав м’ясо. Йде далі. Бачить зграя горобців сидить. Висипав він їм пшоно. Та й пішов додому.</p>
	<p>Розумний питає:</p>
	<p>— Ну що, купив?</p>
	<p>— Купив.</p>
	<p>— А де ж покупки?</p>
	<p>— Зустрів худого собаку — віддав м’ясо, побачив зграю горобців, — висипав пшоно.</p>
	<p>— Ох дурень ти, дурень, — відказує розумний, — сиди дома, тепер я сам піду на базар.</p>
	<p>Пішов він на базар, а дурний залишився вдома. Сидить дурний на лежанці, в кутку стоїть бражка. Бражка грає:</p>
	<p>— Буль-буль-буль.</p>
	<p>А йому чується:</p>
	<p>— Іван — дурень, Іван — дурень!</p>
	<p>Взяв дурень здорового макогона, та й розбив діжку з бражкою. Розтеклася бражка по підлозі. Дурень думає, чому я буду бродити. Взяв ночви та й їздить по хаті. Ось повертається розумний з базару, а в хату зайти не може. Двері закриті. Стукає розумний в двері.</p>
	<p>— Почекай, я зараз приїду, — відказує йому дурень.</p>
	<p>Відкрив дурень двері. Розумний як глянув, аж повна хата бражки.</p>
	<p>— Ох дурню ти, дурню. Якби мені швидше тебе оженити!</p>
	<p>Почали брати шукати дурневі жінку. В сусідньому селі знайшли вони дівчину, яка згодилася вийти заміж за дурня. Звали її Пріська. Відгуляли весілля. Пріська посилає дурня до своїх батьків. Погостив дурень у жінчиних батьків. Дали вони йому м’яса. Приніс він м’ясо додому і віддав його собаці. Прийшла жінка додому та й питає:</p>
	<p>— Що там мати дала?</p>
	<p>— Та дала м’яса.</p>
	<p>— А де ж ти його дів?</p>
	<p>— Собаці віддав.</p>
	<p>— Ох, дурень ти, дурень. Потрібно було його порубати, посолити, скласти в горщик та й у піч. То й було б нам що їсти.</p>
	<p>— Добре! На наступний раз так і зроблю.</p>
	<p>Пройшов час. Пішов знову дурень до батьків жінки. Дали вони йому кожуха. Приніс він додому кожуха. Порубав його, посолив, в горщик склав і поставив у піч. Приходить жінка додому.</p>
	<p>— Що мати дала?</p>
	<p>— Кожуха.</p>
	<p>— Де він?</p>
	<p>— Порубав, посолив, в горщик склав і поставив у піч.</p>
	<p>— Ох, дурень ти, дурень! Потрібно було б повісити його на вішалку. Взимку носили б.</p>
	<p>— Добре! На наступний раз так і зроблю.</p>
	<p>Пішов дурень через деякий час знову до батьків жінки. Дала мати дурневі дівчину, щоб допомогла побілити до свята хату. Привів дурень дівчину додому. Обв’язав її мотузкою та й повісив на вішалку. Приходить додому жінка.</p>
	<p>— Що мати дала?</p>
	<p>— Дівчину.</p>
	<p>— А де ж вона?</p>
	<p>— Повісив на вішалку.</p>
	<p>— Ох, дурень ти, дурень. Потрібно було її пригостити, дати відпочити. Вона допомогла б нам хату побілити.</p>
	<p>— Добре! На наступний раз так і зроблю.</p>
	<p>Знову пішов дурень до жінчиних батьків. Дали вони коня, щоб дров із лісу привезти. Привів дурень коня додому. Розпріг його, затягнув у хату, хотів за стіл посадити. А кінь як ударить копитами йому в зуби. Повибивав зуби, вікна, а сам утік. Повертаючись додому, жінка побачила безлад у хаті, чоловіка закривавленого.</p>
	<p>— Що мати дала? — питає.</p>
	<p>— Коня.</p>
	<p>— Де він?</p>
	<p>— Хіба ти не бачиш, де він? Утік! Я хотів його пригостити, а він бач, що наробив.</p>
	<p>— Ох, дурень ти, дурень. Потрібно було завести його в сарай. Розпрягти, дати сіна, води. Завтра б у ліс поїхали по дрова.</p>
	<p>— Добре! На наступний раз так і зроблю.</p>
	<p>Пішов знову дурень до батьків жінки. Дала йому мати хлопця, щоб допоміг дрова рубати. Привів дурень хлопця додому. Завів його в сарай. Дав йому сіна, воду. Приходить жінка додому.</p>
	<p>— Що мати дала?</p>
	<p>— Хлопця.</p>
	<p>— Де ж він?</p>
	<p>— У сараї.</p>
	<p>— Ох, дурню ти, дурню.</p>
	<p>На наступний раз пішли вони удвох до батьків у гості. Мати наварила вареників. Дурень їв їх, їв, наївся. Полягали вони спати. Згодом Іванові знову захотілося вареників.</p>
	<p>— Прісько, вареників хочу!</p>
	<p>— Піди, під припічком стоять у макітрі.</p>
	<p>Дурень каганець не засвітив. Навпомацки пішов брати вареники під припічком. В цей час у батьків опоросилася кішка. Мати склала кошенят у другу макітру. Поставила їх теж під припічком, щоб їм було тепло. Іван узяв макітру не з варениками, а з кошенятами. І став їх їсти. Коли як закричить:</p>
	<p>— Прісько! Вареники шкрябаються.</p>
	<p>Засвітили каганець. Дивляться, а дурень не вареники їсть, а кошенят.</p>
	<p>— Ох, дурню ти, дурню! — мовила жінка.</p>
	<p>Ось і казці кінець, а хто слухав молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>114 (5319). Про дурня. СУС 1653+1691. Записано 2008 року. Шимановська Ганна Яківна (1906). Черкаська область, Черкаський район, Мошни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
