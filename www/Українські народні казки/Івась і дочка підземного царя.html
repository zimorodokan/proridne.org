<!--#include virtual="/-/inc/general__page_start.inc" -->
<title>Івась і дочка підземного царя ☼ Українська народна казка ☼ Народна творчість</title>
<meta name="Description" content="Українська народна казка Покуття «Івась і дочка підземного царя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Івась і дочка підземного царя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Івась і дочка підземного царя <br><span class="article__headerDescription">Українська народна казка Покуття</span></h1>
	<p>В одному селі жив пан. Довший час жив він із жінкою своєю, а дітей у них не було. Любив їздити по полю своєму і дивитися, у свій ліс любив їздити. Поїхав одного разу в ліс на полювання і сполював звір і пташину всяку — то, що хотів. І захотілося йому води — зачав він шукати за криничкою. Найшов криницю, але це була криниця в землі. Щоб напитися, треба було прилягти, бо не мав чим досягнути. Він приляг, зігнувся і п’є воду. А в него була довга борода. Напився води і хоче підійматися, а щось його за бороду тримає. Він сіпається сюди-туди — встати не може. Схопив свою бороду у воді одною рукою, тягне — не може. Бере другою рукою й тягне — не може.</p>
	<p>— Егей, — каже, — що це за чудовисько тримає мене? А то каже йому з води:</p>
	<p>— Я не чудовисько. А ти хто є?</p>
	<p>— Я пан.</p>
	<p>— А я цар підземний.</p>
	<p>— Пусти мене, — каже пан, — нащо ти мене тримаєш?</p>
	<p>— Не пущу.</p>
	<p>— Пусти.</p>
	<p>— Не пущу.</p>
	<p>— А що ти хочеш? Що тобі заплатити, аби ти пустив?</p>
	<p>— Нічого не хочу.</p>
	<p>— Я дам тобі гору золота.</p>
	<p>— Не хочу.</p>
	<p>— Ну, дам тобі багато грошей.</p>
	<p>— Не хочу.</p>
	<p>— Ну, а що ж ти хочеш?</p>
	<p>— Хочу, би ти мені помінив то, що в твоїх палатах є, а ти про него не знаєш.</p>
	<p>А пан йому:</p>
	<p>— В моїм домі, в палатах моїх нема такого, щоби я про него не знав.</p>
	<p>— Є в твоїм домі таке.</p>
	<p>— Нє, нема.</p>
	<p>— Є!</p>
	<p>— Не маю я такого, я знаю за все.</p>
	<p>— Як не поміниш мені то, не пущу бороду.</p>
	<p>— Я відотну.</p>
	<p>— Не обітнеш — я обітну тобі руки.</p>
	<p>— То добре, міню тобі то, що за него не знаю.</p>
	<p>Погодився пан, і той ’го пустив. Приїздить пан додому, а дома у него, знаєте, син народився. Виходять напроти него, його вітають, радуються, на руки піднімають. І рад він тому: довгі роки пройшли, дітей не було, а тепер син народився. Але зразу став невеселий, засмутився. Жінка його питає:</p>
	<p>— Чого ж ти, чоловіче, так засмутився?</p>
	<p>— Нічо’.</p>
	<p>А син у них здоровий, росте та й росте. Уже й до школи ходить. І так файно учиться, що душа радіє за него. А пан смутиться. Пані все питає його:</p>
	<p>— Чого ж ти смутишся? У нас такий гарний син, що лиш веселитися. Гарно вчиться, а далі піде вчити вищу науку. Та й ожениться, та й буде нам весело в хаті, а ти все смутишся.</p>
	<p>Він нічого не хоче казати.</p>
	<p>Син видить, що тато сумує, і каже одного разу:</p>
	<p>— Тату, скажи мені правду, чого ти сумуєш? Чи ти мене не любиш, чи не радий мною.</p>
	<p>А він йому:</p>
	<p>— Ні, я тебе люблю і тобою рад, і тобою тішуся, але є одна біда, про яку я тобі розповім. Коли я ще не знав, що ти народився, бо довший час був на полюванні, захотів напитися у лісі з кринички води: мене щось їмило у воді за бороду і не хотіло пустити. Я йому мінив усе: і гроші, і золоту гору, і маєток свій, і поле, але він нічого не хотів приймити, лиш усе казав: «Ти мені поміни то, що в тебе є в домі, а ти про него не знаєш». А я думав, що за все знаю. Я не знав, що ти народився. І помінив тебе тому, що мене був їмив за бороду. Цареви підземному.</p>
	<p>— Значить, тату, я не твій?</p>
	<p>— Та так, сину, ти не мій.</p>
	<p>— Як я, — каже, — не твій, то я собі від тебе йду. Засмутився тато, плаче, плаче мама, але нічого не поможе, раз він помінений.</p>
	<p>— То я йду.</p>
	<p>— Та не йди ще, сину, ще пожий трохи з нами.</p>
	<p>І він зостався ще. А хлопець уже великий був, уже й на полювання ходив. Одного разу поїхав у ліс. Та й їздив, що їздив, по лісі, нарешті дивиться — у великім густім корчі появився вогонь. Горить вогонь у тім корчі, а з корча щось говорить:</p>
	<p>— Ти, — каже, — сину, скажи свому татови, най мені борг віддасть, бо вже минуло п’ятнадцять років, як він мені винен і не віддає.</p>
	<p>Цей нічого не видить, крім вогню, але відповідає:</p>
	<p>— Скажу.</p>
	<p>Приїздить син додому, до тата свого, і каже:</p>
	<p>— Тату, я їздив у ліс і найшов такий корч широкий. З того корча вогонь видко було і щось балакало. Казало мені: «Скажи свому татови, най мені борг віддасть, бо він уже довгі роки заборгувався мені, вже п’ятнадцять років не віддає він мені борг».</p>
	<p>— То, — каже, — я тебе помінив. І ти мусиш уже йти.</p>
	<p>— То я збираюся та й іду. Зібрався, сів на коня і поїхав знов у той ліс. Шукає того корча, де він чув голос. Ходив, ходив та й того корча не находить. Прийшов до якоїсь річки. Приступив до неї, дивиться, а на березі лежить дванадцять сорочечок біленьких. А у воді пливає дванадцять качечок. Він на то ся подивив, ухопив одну сорочечку і сховався в корчі. Сховався, сидить і дивиться, що то з того має бути. Вони всі купаються, ті качечки, нарешті виходять на берег, торкнулися крильцями до землі, — зробилися з качечок дівчата і вбираються в сорочечки. А в одної сорочечки нема. І та не вилазить з води. Вернулася назад у воду і пливає. Пливає і заглядає по берегах за своєю сорочечкою. А тоти пірнули, пішли в землю і нема їх.</p>
	<p>Він сидів, що сидів, дивився, та й собі подумав, що вже годі жартувати. Треба показати сорочечку. З корчів показав сорочечку та й каже:</p>
	<p>— На, збирайся.</p>
	<p>Качечка вилізла на берег, торкнулася крильцями до землі, стала дівчиною та й каже:</p>
	<p>— Куди ти йдеш? А хлопець їй:</p>
	<p>— Іду до підземного царя.</p>
	<p>— Підземний цар — то мій тато. А то мої сестри. Нас є дванадцять сестер. Вони вже, — каже, — всі пішли, бо вбралися, а я в чім мала йти, як ти сховав сорочечку? Ходи, я тебе проведу до тата свого.</p>
	<p>— Я був би сам пішов, але не знав, куди йти, та й того я тут на березі стояв.</p>
	<p>Вона вдарилася до землі, земля проступилася, і вони пішли під землю.</p>
	<p>Кінь залишився далі в лісі пасти, але він за конем уже не дивився. Прийшли вони в то підземне царство, а там таке подвір’я, таке велике обійстя.</p>
	<p>Хлопець хоче до її тата, а вона каже:</p>
	<p>— Мій тато за дванадцятьма дверима. Дванадцятеро дверей там є, і він за ними в кімнаті сидить. Але мій тато такий сердитий, що ти до него так просто не підійдеш. Ти мусиш ще за порогом уклякнути на коліна і до него дійти на колінах.</p>
	<p>— Зроблю, як ти кажеш, — сказав хлопець.</p>
	<p>І хлопець, а ім’я йому було Івасько, так і зробив: укляк на коліна ще за порогом і вліз до кімнати. Сидить той цар собі в кріслі коло стола, а в него курячі лаби. Хлопець підступив до него на колінах, поцілував його в руки, в коліна і стоїть. Каже цар:</p>
	<p>— Сину, ти вже прийшов? Ти — борг мій. Твій тато тебе мені подарував. Я тобі, — каже, — завдам три роботі. Коли ти тих три роботі виконаєш, то вернешся до свого тата. А як не виконаєш, то аби-с знав, що у нас такий закон: кидаєм тебе межи свині, і вони тебе з’їдять. Перша робота така: вимурувати за одну ніч такий замок, аби верх упирався в небо.</p>
	<p>Взяв і замкнув хлопця в кімнату, в темницю.</p>
	<p>— ...Як будеш виходити будувати замок, то варта тебе випустить. А та дівчина, що його привела, була наймолодша царева донька.</p>
	<p>Сидить він замкнений і не знає, що йому робити. Чує, що вночі коло вікна бринить мушка та й каже:</p>
	<p>— Івасю, Івасю, утвори, це я.</p>
	<p>— Ах, спасителько моя! — сказав Івась. Утворив вікно, вона влетіла в кімнату і питається:</p>
	<p>— Що тобі казав мій тато?</p>
	<p>— Казав твій тато, щоби я до ранку збудував такий замок, аби впирався в небо. Як я це виконаю, то буде ще дві роботі, але не знаю, які.</p>
	<p>— Тато сказав тобі, — каже вона, — а ти лягай спати і спокійно спи — замок буде. Ти раненько встань, озми клевчик і ходи кругом замка. І постукуй так, ніби ти кінчиш роботу.</p>
	<p>Так він і зробив. Рано прийшов слуга до царя та й каже:</p>
	<p>— Уже ідіть, царю, дивитися, бо замок готовий.</p>
	<p>Цар не повірив, але вийшов і подивився — такий замок, як він собі думав, уже стоїть готовий. Кличе він Івася до себе другу роботу завдавати. Івась прийшов, а він йому:</p>
	<p>— Добре, ти вже мені одну роботу виконав. Ще одну маєш виконати. В мене є дванадцять дочок. І всі однакового зросту, однаково вбрані, однаковий чупир мають, однакі в них очі. Маєш пізнати, котра з них наймолодша донька. А як не пізнаєш, то в ті хвилині з’їдять тебе живцем свині, бо в нас закон такий. Вистроїв цар свої дівчата, вивів Івася.</p>
	<p>— Дивися.</p>
	<p>Він ходить, обзирає, думає. А вони всі стоять тихо, очима не кліпнуть, ніц. Аби кілько дивився, нічого не пізнаєш. Але в одної дівчини коло правого вуха мушка сидить. І він здогадався, що то вона. Ходив, ходив, призирав, призирав та й каже:</p>
	<p>— Мені, царю, здається, що оця. Цар йому:</p>
	<p>— Добре, вгадав-с. Вже-с моє друге завданню виконав. Ще одне буде.</p>
	<p>Знов забрався Іван у ту свою кімнату, де жиє, і сидить собі там. Приходить ніч. Чує він, бринить коло вікна мушка.</p>
	<p>— Втвори, Івасику, це я. Він каже їй:</p>
	<p>— Ах, спасителько моя! Зайшла вона й питається:</p>
	<p>— Що тобі тато казав?</p>
	<p>— Казав мені, аби я ізшив чоботи. Ізшив і позолотив, заки-м стебло згорить.</p>
	<p>А вона йому:</p>
	<p>— Тут я тобі вже нічого не поможу. Я то вже виконати не годна. Лиш мусим тікати.</p>
	<p>І що вони роблять? Не чекають ранку, а відразу тікають. Вона дала йому ключ, він відімкнув двері. Вийшли обоє, він двері замкнув і ключ закинув. А як вона виходила з тої кімнати, то плюнула на шибу.</p>
	<p>Пішли вони. Пішли й пішли, тікають і тікають. І мають тікати доти, доки аж на землю не вийдуть.</p>
	<p>Вже ранок. Цар післав слугу.</p>
	<p>— Іди поклич Івася, би він ішов чоботи шити. Пішов слуга та й кричить:</p>
	<p>— Івасю, чо’ ти замкнувся? Утворяй! А та слина на шибі каже:</p>
	<p>— Ще зарано. Я ще не втворяю. Пішов слуга до царя та й каже:</p>
	<p>— Не втворяє Івась. Каже, що ще зарано.</p>
	<p>Почекали трохи, та й знов каже цар:</p>
	<p>— Іди буди його, най уже йде сюди.</p>
	<p>Треба при очах царя шити чоботи. Прийшов слуга під двері та й каже:</p>
	<p>— Втворяй, Івасю, цар кличе тебе. А слина на вікні:</p>
	<p>— Ще очі не виспалися.</p>
	<p>Пішов слуга назад та й каже цареви:</p>
	<p>— Ой не встає Івась. Каже: «Ще очі не виспалися».</p>
	<p>Цар уже розсердився. Нещастя з тим Івасем, але почекав ще трохи.</p>
	<p>— Іди ще раз. Іди, — каже, — й буди його. А як не втворяє, рубайте двері і його рубайте. Не лишайте живого.</p>
	<p>Прийшли слуги та й знов стукають у двері.</p>
	<p>— Івасю, втворяй! Цар кличе. А слина кричить:</p>
	<p>— Ще не пора вставати!</p>
	<p>Вони тоді нічого не роблять, лиш рубають двері, ті слуги. Вирубали двері, а в кімнаті нема нікого. А хто говорив? Приходять та й цареви кажуть. А цар їм:</p>
	<p>— А-а-а, я вже здогадуюсь, що тут є. Пішов порахував дочок — одної бракує.</p>
	<p>— Це дочка моя робила.</p>
	<p>І посилає цар слугів за ними в погоню. А вони вже за той час з-під землі вийшли, вже на землі цисій. Вже на поверхні. І далі йдуть. Почула вона, що слуги їх уже доганяють. Тоді перекинулася на поле, а його перетворила на сіяча. Прибігають слуги, дивляться, чоловік сіє. Питаються його:</p>
	<p>— Не йшло сюди двоє людей?</p>
	<p>— Та йшли, йшли, ще тоді, як я орав. Ще того року.</p>
	<p>— Е, це не вони, — кажуть слуги. — Це давно було. Вернулися та й доповідають цареви:</p>
	<p>— Там чоловік сіяв, ми питалися в него, чи не йшло туди двоє людей, а він казав, що же тоді видів двох, як орав. Це ще восени було, а сіє вже навесні.</p>
	<p>— То вони були. Було брати того чоловіка та й вертатися. То вона була рілля, а він — сіяч. Але, — каже, — йдіть знов.</p>
	<p>Ідуть царські слуги, йдуть. Та й здибають, що стоїть чоловік над озерцем, кинув вудку в воду і ловить рибу. А вони питають його:</p>
	<p>— Не йшло сюди двоє людей, хлопець і дівчина? А той чоловік, що ніби рибу ловить, каже:</p>
	<p>— Йшли. Ще тоді, як ми це озерце копали. Вернулися слуги та й кажуть:</p>
	<p>— Нічого ми не находили, лиш находили чоловіка над озером. Він закинув вудку в воду рибу ловити.</p>
	<p>— Та ж то вони! Було води зачирнути, чоловіка за руку й привести сюди. То вони. Ідіть ще раз.</p>
	<p>Ідуть цареві слуги ще раз. Ідуть та й ідуть і нічого не здибають, лиш надибали корчму. І в корчмі є корчмар, що продає горівку.</p>
	<p>— А не йшло сюди двоє людей? — питають слуги.</p>
	<p>— Ішли. Ще ми цю корчму будували, як вони йшли.</p>
	<p>Слуги подумали, що це давно було, бо корчма вже стара, дрантива. Та й вернулися. Знов доповідають цареви, що виділи корчму й корчмаря. А цар їм:</p>
	<p>— Та ж то вони були! Було брати того корчмаря, а з тої корчми кавалок ґонти урвати і з тим вертатися. Вертайтеся ще раз. І що будете видіти, то би-сте брали.</p>
	<p>А ті тікають та й кажуть:</p>
	<p>— На четвертий раз ми вже нічого не зможем укрутити так, щоби лишились живими.</p>
	<p>Каже дівчина:</p>
	<p>— Уже ми мусим таке робити, щоби їм в руки не попали. Пообзиралися вони, а ті вже на конях їх знов доганяють. Їх штири чоловіка. А дівчина нічого не робить, лиш бере з голови гребінь і кидає назад себе на землю. І такий став ліс густий, що не пройшов би ні чоловік, ні конина. Такий густий ліс був, що й кіт би не проліз. І слуги, що за ними бігли, лишилися по однім боці того лісу, а вони — по другім боці.</p>
	<p>— Тепер, — каже, — уже все. Вони нас уже не догонять.</p>
	<p>І пішли вони собі свобідно. Дійшли до того лісу, де його кінь пасся. Найшли вони того коня, бо це ж недовго ся діяло, всього штири дни. Беруть того коня та й їдуть на нім обоє. Їдуть вони та й їдуть село від села. Треба вже їм перепочити, й води схотіли напитися. Та й каже Івась:</p>
	<p>— Я повертаю до цего двора. Ти лишайся на дорозі, тримай коня, а я зараз прийду.</p>
	<p>А вона йому:</p>
	<p>— Ти дивися, бо тут є дитина, в цего пана. Ти можеш цілувати пана, пані, але дитину аби-с не цілував. Бо як ту дитину поцілуєш, то забудеш за все: звідки ти йдеш, що з тобою було і куди ти йдеш — нічого знати не будеш.</p>
	<p>І увійшов він у тім селі до пана. Витається з ним, цілує його в руку, цілує пані і забув, що йому сказала дівчина, аби дитину не цілував. Поцілував і дитину. А то все забув. За-а-абув, нічого не знає.</p>
	<p>Сидить він у того пана день та й два дни. А вона пасе коня при дорозі. В пана файна дівка. Познайомився хлопець з нею, гай уже весілля хотять робити. Одружується вже він.</p>
	<p>А що ж робити їй, стоячи з конем на дорозі? Пустила вона коня пастися на толоку, а сама десь упросилася в людей жити. Видить вона, що тут уже заводиться на весілля, заходить собі в той двір і каже:</p>
	<p>— Я чула, що в пана буде весілля. А я кухарка, можу кухарити.</p>
	<p>— Най буде. Ми й не шукали кухарки ніде, сама прийшла.</p>
	<p>І вона там все пече, все варить, все лагодить, а тут готуються вже до шлюбу йти. Спекла великий коровай — то називають дар. Стоїть той коровай на столі. Спекла вона ще з тіста два голуби і поклала їх на комин.</p>
	<p>Молодий з молодою уже хочуть їхати до шлюбу. Зібралося багато гостей, а ті двоє голубів злітають з комина на стіл, та й питає голубка голуба:</p>
	<p>— Чи забув ти, Івасику, відки ти родом? А голуб каже:</p>
	<p>— Ой забув, забув.</p>
	<p>А його кінь прибіг і під вікнами заіржав. Знов каже голубка.</p>
	<p>— А чи забув ти, Івасику, як тобі цар підземний три роботі завдавав?</p>
	<p>— Ой забув, забув.</p>
	<p>А кінь знов заіржав надворі. Молодий з молодою вже виходять, щоб їхати до шлюбу. А голубка третій раз каже до голуба:</p>
	<p>— А чи забув ти, Івасику, як ми тікали і як за нами гналися?</p>
	<p>А кінь знов заіржав, і нагадав Івась усе: лишив ту молоду, сів на коня й поїхав. А дівчина, що була кухаркою, перекинулася на голубку і полетіла за ним.</p>
	<p>Прийшли вони до його тата. Тато зрадів, що син вернувся, та ще й з дівчиною. Та й оженився він з тою дівчиною, та й жиють собі. Та й уже казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 20 травня 1989 року Липчук Параска Петрівна (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
