<!--#include virtual="/-/inc/general__page_start.inc" -->
<title>Про дурну жінку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про дурну жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дурну жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дурну жінку <br><span class="article__headerDescription">Українська народна казка Полтавщини</span></h1>
	<p>Було це ще за царя Опенька, коли було людей жменька. Жили собі чоловік та жінка. Одного разу зарізали вони свиню і чоловік каже:</p>
	<p>— Давай, жінко, зараз з’їмо м’ясо, а сало залишимо на потім. А коли прийде весна красна, тоді і до нього черга дійде.</p>
	<p>Так і вирішили. От все надворі почало зеленіти, розпускатись. Чоловік пішов на роботу, а жінка вдома господарює. Коли чує у дворі якийсь гамір. Виглянула у вікно і бачить, що скрізь повно солдат і всі вони у червоному вбранні. Тут молодиця вибігла надвір та до них.</p>
	<p>— Ви, часом, не весна-красна?</p>
	<p>А солдати сміються і відповідають:</p>
	<p>— Так, ми весна й красна!</p>
	<p>— Так мій чоловік приготував вам лантух сала. Сказав, що як прийде весна красна, тоді і з’їмо сало.</p>
	<p>Солдати, сміючись, забрали сало та й мерщій з двору. Увечері чоловік приходить з роботи, а жінка йому й повідала всю історію. Розсердився той, сказав, що не хоче з нею більше жити, а піде мандрувати по світу. Якщо знайде ще кого дурнішого за неї, то, може, ще й вернеться.</p>
	<p>От іде він собі та й іде. Скоро казка мовиться, та не скоро діло робиться. Прийшов він у одне село. Бачить, в дворі жінка квочку лупцює.</p>
	<p>— За що ж ти її бідну б’єш? — питає чоловік.</p>
	<p>— Та навела курчат, а цицьки їм не дає, а вони ж голодні бігають.</p>
	<p>— Та чи ти дурна, хіба ж хто так курчат годує? Їм же треба пшона, травички.</p>
	<p>— От спасибі вам за пораду, добра людино, — мовила жінка.</p>
	<p>А чоловік пішов собі далі. Через деякий час побачив, як один селянин вискочив з хати з ситом, поставив його серед двору, накрив рушником і знову побіг до хати. І так декілька раз.</p>
	<p>— А що це ви таке робите? — запитує чоловік.</p>
	<p>— Та збудував оце хату, а в ній дуже темно. Так я оце сонце ловлю в сито та й ношу в хату.</p>
	<p>— Ну й дурний же ти, чоловіче. Ти вікна скляні повставляй і буде у тебе світло в будинку.</p>
	<p>— Ой спасибі ж вам за пораду. Я саме так і зроблю.</p>
	<p>А чоловік іде собі далі. Не одне вже село залишилося позаду. Вже й вечір тихенько підкрадається. Дивиться, в одному дворі якийсь дядько розіп’яв на пакільцях штани, а сам залізе на дерево і стрибає в них. Знову стало цікаво нашому мандрівникові, що ж це за чудасія. От він і питає:</p>
	<p>— А що це ви робите?</p>
	<p>— Та купив собі штани, а одягти не можу.</p>
	<p>— Все дуже просто. Ти одну ногу встав у одну холошу, а другу в іншу, так і одягнеш.</p>
	<p>— Спасибі тобі, добра людино, за мудру пораду.</p>
	<p>Пішов собі чоловік далі. Дивиться на майдані люди зібралися і тягнуть бика за роги. Цікаво стало йому що ж то робиться. Виявилося, що худобину пан на церкву подарував, от його й хочуть селяни затягти на церковний шпиль.</p>
	<p>— Дурні ви, люди, — говорить їм чоловік, — то ж він вам його подарував, щоб ви його продали, а гроші на церкву пустили!</p>
	<p>— От спасибі тобі за хорошу пораду.</p>
	<p>Пішов чоловік далі, та й думає, що серед бідних багато дурнів, а чи є вони серед багатих. Підходить до панського двору, а там у дворі свиня з поросятами. Став біля неї чоловік і поклони б’є. Пані п’є на балконі чай та й каже служниці:</p>
	<p>— А збігай та спитай, що то чоловік робить.</p>
	<p>Через деякий час наймичка приходить і каже:</p>
	<p>— Той чоловік говорить, що ваша свиня двоюрідна сестра його дружині, а оскільки він віддає дочку заміж, то і її запрошує на весілля.</p>
	<p>Пані сполохалась та й каже:</p>
	<p>— Треба свині та поросятам ратиці помити та вбрати їх у красиві чоботи.</p>
	<p>Так слуги й зробили. А наш мандрівник, не довго думаючи, забрав свиню та й мерщій з двору. Аж ось і пан приїздить. Пані йому про все й розповіла.</p>
	<p>— Дурна ти, жінко, то ж він тебе обдурив.</p>
	<p>Запрягає пан швидко тройку коней та й гайда за чоловіком. А той, як побачив, що вже непереливки, зняв із свині один чобіт та й залишив його на дорозі. Пан побачив чобота на дорозі, покрутив його в руках, а потім викинув та й поїхав далі. А чоловік бачить, що його наздоганяють, зняв другий чобіт, та й кинув недалеко від себе. Пан під’їхав та й каже:</p>
	<p>— Якийсь дурень чоботи губить на дорозі.</p>
	<p>— Так давайте я вам коней постережу, а ви беріть цей чобіт та й мерщій за другим.</p>
	<p>Пан саме так і вчинив. А чоловік швиденько забрав коней, карету, свиней та й поїхав додому навчати жінку ума-розуму.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>217 (4763). Про дурну жінку. СУС 1541+1204*+1245+1286+1210**+1540А*+1525D. Записано 2008 року. Гроза Петро Олексійович. Полтавська область, Хорольський район, Петракіївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
