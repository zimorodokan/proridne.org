<!--#include virtual="/-/inc/general__page_start.inc" -->
<title>Як батько синові дружину шукав ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як батько синові дружину шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як батько синові дружину шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як батько синові дружину шукав <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік із жінкою, і було у них п’ять дочок. Такі вже вони були красиві, що й не сказать. А вже веселощі любили більше від усього на світі. Чи робили, чи ні — уже зібралися і щебечуть, і сміються, одна одну перебивають. Тільки менша їх сестра була зовсім не така. На гулянки було нічим не заманиш. То завжди відмовляла сестрам, причину находила. Одну роботу зробить, другу почина. Сестри було і кажуть їй:</p>
	<p>— Сестро, ходім погуляєм, повеселимось, поспіваєм.</p>
	<p>А вона їм і каже:</p>
	<p>— Не можу гулять, робота є. От як пороблю все, тоді й піду. А співать я можу і дома, як щось роблю. Та коли я зроблю ту чи іншу роботу, то мені і радощів не треба. Так добре та весело дивитись на те, що зробила, аж душа радіє.</p>
	<p>— Та пішли з нами, сестричко! Прийдем, тоді все разом зробим.</p>
	<p>Так ні, не упросять її. Рідко коли вона зглядалась на їхню просьбу.</p>
	<p>От уже дочки і на виданні стали. Батьки не нарадуються ними. Красиві такі, і не ледачі, подобатися якому хочеш парубкові будуть. Знай, сватів дожидаються. А ті й не барились. Рік за роком одна за одною дочки й заміж повиходили. Залишилася сама найменша. І час заміж іти, та ніяк пари не підбере. Все відмовляє сватам.</p>
	<p>А в другому селі, по сусідству, жив чоловік із жінкою. Було у них п’ятеро синів. Сім’я була роботяща, шанована. А сини як на підбір. Вродливі, роботящі, хазяйські. Все було у того чоловіка. Багатства багато: водилась худібка, городина врожаїлася, а вже сад із синами такий виростив, що ніде такого не було. Незвичайної краси яблука та груші. А смачні які були! Кущі малини, крижовника і ще багато всякої дивовижі було там. А сливи були такі, що аж гілки гнулися від них. Та такі крупні виблискували на сонці, що аж очі не відведеш.</p>
	<p>Ото жили чоловік із жінкою, поживали, за хазяйство дбали, синів на ноги ставили. Як прийшов час їм женитися, то кожен вибрав собі дівчину, яка сподобалася, та й зажили кожний щасливо. Тільки менший син ніяк не вибере собі пари. Батьки аж зажурилися. Як помогти синові щастя найти? От батько й питає сина:</p>
	<p>— Яку ж тобі дівчину найти, щоб ти на ній оженився, сину?</p>
	<p>— Та я таку, тату, хочу вибрати собі до пари, щоб і гарна була, і працьовита, і хорошої вдачі. Щоб мене і вас шанувала. Тоді я її любить буду все життя. Буде вона в мене така красива, найкрасивіша у світі від усіх жінок, як макова квітка у полі.</p>
	<p>Задумався батько. Як же помогти синові? Думав-думав не один день. І ось, що він зробив. Сказав, що скоро їде на ярмарок, поїде продавать сливи, то щоб помогли йому зібратись. Налагодили воза, нарвали слив і засипали ними віз доверху. Раненько батько вирушив у дорогу.</p>
	<p>Продавав тільки біля того двору, де є дівчата. І тільки дівчатам. А плата була незвичайна. Скільки винесе дівчина сміття з хати, скільки й слив їй насипе. От приїхав і в сусіднє село. Чутки про таку незвичайну і дивовижну торгівлю поширилася дуже швидко. Дівчата на вулицю повибігали, несли, тягнули сміття хто в чому. Повимітали і повигрібали його, де й ніколи не прибирали. Та такі раді, що сливи даром дають, за таку смішну плату. Одна поперед одної спішать та сміття виносять. Галасу як на справжньому ярмарку.</p>
	<p>Тільки одна дівчина в стороні стоїть од воза, та знай одно на сливи поглядає тихенько. І слив хочеться, купить нема за що. У хаті чисто-чистенько, все так і сяє, все мите-перемите, метене-переметене, долівка, як тільки змазана, і пилиночки ніде нема.</p>
	<p>Та чоловік примітив цю дівчину та й почав розпитувать її, здалеку так. І хто вона така, і як її звать, і хто її батьки, чи є сестри та брати, за хазяйство не забув спитать. Вона й розказала за себе все і за батьків.</p>
	<p>— А сестри, — каже, — вже заміж повиходили, одна я осталася.</p>
	<p>— А ти ж чому не виходиш заміж? — пита чоловік.</p>
	<p>— Та не так то просто собі до любові найти пару, — відповідає дівчина.</p>
	<p>(А це була якраз та дівчина, що сестри її все кликати гулять).</p>
	<p>— А чому ж ти, дівчино, слив не купляєш? — питає далі чоловік.</p>
	<p>— Так немає за що, — відповіла йому дівчина.</p>
	<p>Тоді чоловік і сливи не продав, а вирішив зразу їхать додому. По дорозі у людей розпитав, як живуть-поживають її батьки, якого вони роду і все, що його цікавило. Та й швиденько додому вернувся. Та такий веселий, так радо йому на душі. Адже найшов те, що шукав. Саме таку дружину треба його синові.</p>
	<p>Прийшов до хати, сіли обідать. А після обіду батько й каже синові:</p>
	<p>— Ну, синку, пора тобі вже й женитися. Розквітла твоя маківка не на полі, а в сусідньому селі. Шукаєм старостів та і в дорогу.</p>
	<p>Та й розказав синові про своє ярмаркування, та як він сину жінку шукав.</p>
	<p>Скоро й весілля одгуляли. Молоді були нівроку, до пари одне одному!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>199 (7377). Як батько синові дружину шукав. СУС —, багато варіантів. Записали учні 9 класу 2009 року. Галкіна Любов Олександрівна (1952). Дніпропетровська область, Софіївський район, Вишневе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
