<!--#include virtual="/-/inc/general__page_start.inc" -->
<title>Як розжився бідний Штефан ☼ Українська народна казка ☼ Народна творчість</title>
<meta name="Description" content="Українська народна казка Буковини «Як розжився бідний Штефан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розжився бідний Штефан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розжився бідний Штефан <br><span class="article__headerDescription">Українська народна казка Буковини</span></h1>
	<p>Був один бідний чоловік. Звався він Штефан. Найнявся він у пана служити. А люди все казали, що Штефан у пана краде. Почув це пан та й закликає до себе Штефана.</p>
	<p>— Кажуть люди, що ти дуже крадеш. Як ти так файно крадеш, то вкради у мене жеребця. А як не вкрадеш, голову зніму тобі.</p>
	<p>— Добре, вкраду, — каже Штефан.</p>
	<p>Поставив пан до жеребця на ніч двох сторожів: один тримає за капейстру, а другий збоку стоїть. Стережуть.</p>
	<p>Штефан купив бочечку горілки та й поклав їм під двері. Уночі хотів один сторож вийти з гражди надвір, а двері не відчиняються. Почали вони удвох пхати двері. Вийшли надвір — бочечка. Розкривають бочечку, нюхають — горілка. Один трохи сьорбнув, за ним другий. Гай ще потрохи. Напилися, полягали та й позасинали.</p>
	<p>Прийшов Штефан. До дверей — двері замкнені зсередини. То він уліз вікном та й украв жеребця.</p>
	<p>Виходить на другий день пан, а жеребця нема. Покарав він сторожів та й знов прикликає Штефана.</p>
	<p>— Вкрав коня?</p>
	<p>— Вкрав.</p>
	<p>— То вкради у мене гроші. Золото буде насипане на столі в моєму кабінеті.</p>
	<p>— Вкраду, пане.</p>
	<p>Насипав пан золота, посадив коло нього сторожа і дав йому шаблю. «Як буде злодій лізти у вікно, відрубай йому голову».</p>
	<p>А за день до того поховали одного чоловіка. Відкопує Штефан на цвинтарі померлого, бере на плечі та й приносить до панської хати. Заглянув у вікно — є сторож. Вибиває Штефан вікно, підіймає померлого та у вікно його. Лишень всунув голову, а сторож і відрубав її шаблею. Відрубав та й біжить до пана.</p>
	<p>— Пане, я зарубав Штефана!</p>
	<p>А тим часом Штефан вліз у кабінет та й згріб гроші зі стола.</p>
	<p>Приходить Штефан додому, дає жінці гроші.</p>
	<p>— За це тобі буде кара, — каже жінка.</p>
	<p>— Нічого не буде, пан сам сказав, щоб украсти. Знову закликає його пан.</p>
	<p>— Ну що, Штефане, вкрав гроші?</p>
	<p>— Вкрав. Ви казали, то я вкрав.</p>
	<p>— То вкради в мене ще дочку.</p>
	<p>— Вкраду.</p>
	<p>Підсилає Штефан товаришів, щоб підслухали, коли панська дочка буде їхати до міста. Ті підслухали і сказали Штефанові. Тоді Штефан побіг до міста і купив пару файних чобіт. Коли карета з панською дочкою рушила в путь, Штефан вибіг на дорогу і кинув один чобіт, пробіг ще трохи дорогою та кинув і другий.</p>
	<p>Іде панночка з кучером. Побачив кучер чобіт на дорозі та й хоче взяти його, а вона каже:</p>
	<p>— Не треба. Якби було два, то взяли б. То якийсь сарака загубив.</p>

	<figure class="illustration">
		<img class="illustration__image" loading="lazy" decoding="async" src="/-/i/Як розжився бідний Штефан — 01.png" alt="ЯК РОЗЖИВСЯ БІДНИЙ ШТЕФАН — Українська Народна Казка Буковини" title="ЯК РОЗЖИВСЯ БІДНИЙ ШТЕФАН — Українська Народна Казка Буковини">
		<figcaption class="illustration__caption">ЯК РОЗЖИВСЯ БІДНИЙ ШТЕФАН — Українська Народна Казка Буковини</figcaption>
	</figure>

	<p>Проїхали ще трохи — другий чобіт лежить. А кучер думає: «Довго мені в пана треба служити, щоб заробити на такі чоботи». Та й каже панночці:</p>
	<p>— Посидьте, а я вернуся та візьму ще того другого чобота.</p>
	<p>Та й побіг за чоботом. А Штефан вискочив з-за кущів, та в карету, та віжки в руки. Звернув із дороги в ліс та й погнав коней. Гнав, поки не завіз панську дочку в мочарі та трощі. Коли це з трощі виходить чорт.</p>
	<p>— Що ти хочеш? — питає чорт.</p>
	<p>— Хочу продати тобі цю панночку. Дай за неї шапку грошей.</p>
	<p>— Добре.</p>
	<p>Дає йому чорт шапку грошей, а собі забирає панночку з каретою й кіньми. Приносить Штефан жінці гроші, а вона каже:</p>
	<p>— Біда нам буде за панську дочку.</p>
	<p>— Мовчи. Подумай, як бідно ми жили. Най і ми трохи поживем, як люди.</p>
	<p>Кличе пан Штефана до себе.</p>
	<p>— Вкрав дочку?</p>
	<p>— Вкрав.</p>
	<p>— А що ти з нею зробив?</p>
	<p>— Нічого. Завіз у трощу та й продав чортові.</p>
	<p>— То знайди її І привези назад, бо смерть тобі буде. Що ж робити? Думав Штефан, думав та й надумався.</p>
	<p>Пішов до тої трощі, вибрав місце коло озера та й копає. Коли це виходить чорт.</p>
	<p>— Що ти тут робиш? — питає.</p>
	<p>— Будую монастир. Тут будуть молебні правитися. Чорт налякався. «Ще цього нам тут треба». А Штефан каже:</p>
	<p>— Верни панночку, то не буду цього робити.</p>
	<p>І чорт віддав йому і панську дочку, і коні з каретою. Привів Штефан панові дочку, а пан каже:</p>
	<p>— А тепер відчепися від мене. Іди, куди хочеш.</p>
	<p>— Пане, може, ще вашу жінку вкрасти? — питає Штефан.</p>
	<p>— Нічого не треба, йди собі. Отак розжився бідний Штефан.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як розжився бідний Штефан. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 1525А + 1525. Записано 19 травня 1976 року в селі Рукшині Хотинського району Чернівецької області від Іллі Васильовича Білівського (1898 року народження, колишній емігрант у Канаду і США, учасник двох світових воєн і Хотинського повстання, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
