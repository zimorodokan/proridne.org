<!--#include virtual="/-/inc/general__page_start.inc" -->
<title>Про дівчину, яку оббрехав піп ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про дівчину, яку оббрехав піп» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дівчину, яку оббрехав піп.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дівчину, яку оббрехав піп <br><span class="article__headerDescription">Українська народна казка Закарпаття</span></h1>
	<p>Було де не було, був один торговець, який звався Гирек. Мав доньку і сина.</p>
	<p>Одного разу взяв хлопця до міста, щоб і вій привчався до торгівлі. А дівчину залишив дома, аби продавала.</p>
	<p>Через день донька продавала, а вночі боялася сама дома спати й пішла до свого батечка — попа. А піп був нежонатий. Дівчина трохи випила, поїла і лягає спати. Та піп почав чіплятися до неї — спання не було.</p>
	<p>На другий день дівчина знову продавала, а увечері пішла до свого батечка. Думала собі: «Учора напився й біду городив, а сьогодні, ачей, не буде». Але піп почав знову чіплятися до дівчини. Вона скочила з ліжка, відчинила вікно і втекла. Прибігла у крамницю, скорчилася між міхами й дочекалася дня.</p>
	<p>А піп напудився, що дівчина про все розповість батькові — його кумові. І що собі надумав? Переказав Гирекові в місто, що його донька стала безпутницею.</p>
	<p>Гирек, як це почув, сказав своєму синові:</p>
	<p>— Сину, нараз вертайся додому... Передай своїй сестрі мою вітцівську волю: доки я приїду, щоб її ноги там не було!</p>
	<p>Хлопець прибіг додому. Зайшов у крамницю і бачить: усі товари продані, гроші лежать у касі. Сестра дуже рада, що їй так добре повелося. Та брат глянув на неї й заплакав. Питає сестра:</p>
	<p>— Брате, чого ти плачеш?</p>
	<p>— Як мені не плакати, коли нам сказали, що ти все з крамниці пустила за вітром, а сама гуляєш. Бачу, що це неправда. Та що маю чинити, коли нянько наказав, щоб ти дома його не чекала.</p>
	<p>— Ну, не журися, братику. Це ми легко зробимо. Дівчина одяглася, наділа на палець діамантового персня, обцілувала брата і пішла.</p>
	<p>Не так то швидко йшла, як у казці кажеться, але час минав. Заблукала дівчина у хащі. Йде, йде й одного разу побачила серед хащі блиск. Підійшла ближче й бачить: якась огороджена хижка. Зайшла, а в тій хижці сидять дід і баба. Дівчина поклонилася:</p>
	<p>— Добрий вечір, старшинко!</p>
	<p>— Добрий вечір, донечко...</p>
	<p>— Чи могла би я у вас переночувати?</p>
	<p>— Ночуй, ночуй. Тільки майже нічого не маємо дати тобі їсти. Є, правда, трохи чиру, то хіба засьорбаєш.</p>
	<p>Дівчина поїла й лягла спати.</p>
	<p>Ранком дід зібрався на роботу, взяв на руку пилу та сокиру — десь недалеко було місто, і дід ходив пиляти панам дрова. Дівчина питає:</p>
	<p>— Куди ви, дідику, йдете?</p>
	<p>— Ой дорога донечко, йду в місто заробити на жменю муки.</p>
	<p>— Лишіть свою сокиру і пилу. Візьміть оцей перстень і продайте — будете мати красні гроші.</p>
	<p>Дід дивиться на перстень і каже:</p>
	<p>— Та це я продам легко!</p>
	<p>І пішов у місто. Зайшов до одної крамниці й питає:</p>
	<p>— Пане Германе, чи купите обручку? Той оглянув персня і сказав:</p>
	<p>— Не можу я купити цю обручку — хоч би продав увесь крам, що маю. Ідіть до другого торговця.</p>
	<p>Дід зайшов до другої, більшої крамниці. Торговець подивився на дорогого персня й каже:</p>
	<p>— Не маю я грошей заплатити за таку обручку... Йдіть і спитайте в того, чия це обручка, чи міг би я за неї заплатити і грішми, і крамом? Але щоб відповідь була законна — на письмі.</p>
	<p>Старий прийшов додому і передав дівчині, що казав торговець. Дівчина написала, хай торговець заплатить грошима, скільки має, а решту — всяким крамом.</p>
	<p>Дід приніс картку торговцеві. Той дав йому всі гроші, наважив і наміряв краму. Дід привіз додому багато возів усякого добра.</p>
	<p>Так дідо й баба забагатіли і красно живуть.</p>
	<p>А в тому місті жив молодий цар. Одного разу з військом він вийшов на маневри. Та заблудився у хащах і натрапив на дідову хижку. Зайшов і питає:</p>
	<p>— Дідику, чи можна би у вас переночувати?</p>
	<p>— Чому ж ні? Ночуйте.</p>
	<p>Дівчина погостила молодого царя і його офіцерів.</p>
	<p>Ранком вони зібралися й пішли. Але дівчина впала цареві в око. Думає собі: як би її взяти до себе в палац? Пішов до циганки-ворожілі порадитися. Вона підготувала йому паленки і каже:</p>
	<p>— Як дівка з цього вип’є, то за цілу добу не пробудиться, й повезеш її.</p>
	<p>Цар одягнувся лісником і пішов у хащу. Вдав, ніби заблудився, і припрошується на ніч. Дід і баба прийняли його. Дали йому вечерю, а він каже:</p>
	<p>— Хочу і я вас пригостити — маю добру паленку.</p>
	<p>Налив дідові, бабі й дівчині. Як полягали спати, так міцно заснули, що він узяв дівчину й поніс...</p>
	<p>Приніс її до себе і положив на постіль. Коли скінчилася доба, підійшов до дверей і дивиться крізь ключову дірку. Дівчина підвелася і сидить на постелі. Тоді він відчинив двері.</p>
	<p>А вона на нього закричала:</p>
	<p>— Песій сине, з якого добра ти викрав мене? Молодий цар її обняв, обцілував і каже:</p>
	<p>— Я тебе не взяв на посміх, я тебе хочу за жінку. Повінчалися, посвадьбували, живуть добре.</p>
	<p>Народився в них хлопчик — на голові має три золоті волоски.</p>
	<p>Та раз цар одержав телеграму, щоб під двадцять чотири години став з військом на границі. А тоді було не так, як нині: цар мусив іти сперед свого війська.</p>
	<p>Зібрався він з військом на границю, а двом міністрам наказав:</p>
	<p>— Бережіть мою жінку, як очі в голові!</p>
	<p>Та міністри й самі спокусилися на красну царицю. Уночі зняли стражу і ступили до її кімнати. Один наперед, а другий за ним. Цариця була сильна: коли ударила міністра, попухли в нього губи від її руки, а не від поцілунків. Вискочив з кімнати, і зайшов другий. І той так походив.</p>
	<p>Радяться міністри, що тепер робити. Бояться царя. І наказали кучерові, щоб запрягав коні. Положили царицю з дитиною в закриту кочію і везуть десь до води — втопити. Уже настав вечір, а міністри з нею й не думають вертатися додому.</p>
	<p>Цариця зрозуміла, що вони хочуть учинити, вискочила з кочії — і в хащу.</p>
	<p>Міністри ходять лісом, шукаючи її, але ніяк не можуть знайти. А цариця з малою дитиною сховалася в дуплі. Переночувала там, а другого дня натрапила в лісі на якогось діда. Перебула в нього пару днів і думає собі: «Нічого тут не висиджу, йду я геть по світу. А дитину лишу до часу в цього діда».</p>
	<p>Зібралася і йде. Прийшла до другої держави. Побродила в місті й зайшла до цигана:</p>
	<p>— Чи вмієш, циганине, стригти по-солдатськи?</p>
	<p>— Умію, — каже циган.</p>
	<p>— То пострижи мене.</p>
	<p>Коли її постриг, попросила, щоб купив гусарську одежу. Циганин купив. Коли вона переодяглася — не було на світі гарнішого легіня! Мала ще трохи золота і послала цигана купити коня. Сіла на коня і поскакала на те поле, де йшла велика битва.</p>
	<p>Царське військо зразу почало перемагати.</p>
	<p>Коли було вже по війні, цар почав казати, що якби не молодий гусар, може би, й не виграли війну. І наказав привести того гусара, щоб його нагородити. Але коли поздоровляв гусара, то придивився і впізнав, що це — його жінка. Обцілував її і розпитав — як сюди потрапила. І вона розповіла, що а нею хотіли зробити міністри. Цар наказав їх розірвати кіньми.</p>
	<p>Потім цар і цариця привезли від діда свого хлопчика і жили щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про дівчину, яку оббрехав піп. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 883А. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 21 — 24. Варіанти: Васько — Архів П. В. Лінтура.; Грига — див. публікацію у цьому збірнику № 34.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
