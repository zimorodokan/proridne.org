<!--#include virtual="/-/inc/general__page_start.inc" -->
<title>Дванадцять братів кротів ☼ Українська народна казка ☼ Народна творчість</title>
<meta name="Description" content="Українська народна казка Покуття «Дванадцять братів кротів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дванадцять братів кротів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дванадцять братів кротів <br><span class="article__headerDescription">Українська народна казка Покуття</span></h1>
	<p>Жили чоловік та жінка. Було у них дванадцять хлопців і одна донька. Чоловік мав багато поля, і все поле було прикупі, не замежоване. Жінка померла, а чоловік лишився з тими дітьми. Дєдя іде в поле орати, сіяти та й бере більші діти з собою: вони йому допомагають робити. А менші лишаються дома, та й та дівчина варить їм їсти, пече хліб, пере з них. І так вони господарили всі разом, гуртом.</p>
	<p>Діти вже виросли, сини вже великі. А тато вже старий, слабий, робити не годен. Лежить хорий, а хлопці самі йдуть у поле робити.</p>
	<p>На тім полі була керничка, а коло кернички яблінка. Тато вже хоче помирати і каже своїм синам:</p>
	<p>— Принесіть мені з тої кернички води. Як нап’юся тої води, то я одужаю.</p>
	<p>Один син ухопив ґарчик на воду, другий горня, третій якусь кохлю — що хто мав, і побігли по ту воду. Прийшли на поле і не беруть татови води, а починають ділити поміж себе поле. Старший брат кожному відділює. І кому відділив, замежовують. А собі лишив найбільше землі.</p>
	<p>З того й почалася межи ними сварка. Чого він собі більше землі лишив? Почали сваритися, битися над тою землею і прийшли додому без води. Тато каже:</p>
	<p>— Давайте скоро ту воду, аби мені було легше. А сини кажуть:</p>
	<p>— Тату, ми не принесли води, бо билися. Горшки порозбивали, кохлі поламали та й не було чим принести води.</p>
	<p>— Ви чого билися?</p>
	<p>— Та ми били-м ся за поле, бо ділили-м ся. Та й Никола розділив усім однако, а собі лишив найбільше.</p>
	<p>— А ви чому не робили разом на поли, — каже тато, — гуртом, так, як я з вами робив? А ви за землю билися? Будьте прокляті! Ідіть в землю і би-сте ніколи з неї не виходили.</p>
	<p>І всі дванадцять братів перемінилися у кроти. Вийшли надвір, залізли в землю і пропали.</p>
	<p>Тато помер. Люди прийшли, поховали його. А дівчина лишилася сама. Вона дуже плакала, так, що аж очі збавила, трохи не довиджала. І подумала собі: «Іду шукати своїх братів». Прийшла на поле свого тата, напилася з кернички води.</p>
	<p>А на тій яблінці, що коло кернички росла, було дванадцять яблук. Вона їх зірвала, ті яблука, взяла в фартушок та й пішла. Ішла, ішла і зайшла аж під ліс. Дивиться, а там стоїть суха верба. Приходить вона під ту вербу, а там лежить старий дід. Та й питає її:</p>
	<p>— Куди ти йдеш?</p>
	<p>Вона розказала йому все, як було, і каже:</p>
	<p>— ...Я шукаю за своїми браттями. Дід каже:</p>
	<p>— Ходи, я тобі покажу, куди маєш іти шукати братів. Привів він дівчину до сухої керниці та й каже:</p>
	<p>— Злазь у цю керницю.</p>
	<p>Дівчина злізла сходами вглиб. А дід питає згори:</p>
	<p>— А що там є?</p>
	<p>— Камінь лежить. Дід каже:</p>
	<p>— Той камінь відсунь і попри него лізь удолину.</p>
	<p>Дівчина камінь відважила — далі є сходи. Вона тими сходами зійшла вдолину, а там уже видно все і хати є. Дівчина пройшла далі, а там стоїть стара баба. Та й питає її:</p>
	<p>— Куди ти йдеш? А дівчина каже:</p>
	<p>— Я шукаю своїх братів. Баба каже:</p>
	<p>— Ходи, я тобі покажу, де твої брати.</p>
	<p>Привела дівчину над велику пивницю і утворила двері. Дівчина дивиться в пивницю, а там стоїть відро з водою: коло него бігають кроти і тримають у лапках келішки. Зачирають води, а до рота донести не годні. І пищать, так пищать, що хочуть води і не можуть напитися. Так, як їхній дєдя хотів пити і не пив.</p>
	<p>Тоді кидає дівчина своїх дванадцять яблук у пивницю. Вони хапають по яблукови і їдять. Як з’їли яблука, перемінилися назад у хлопців, її братів. Стали такі, як були. Дівчина дуже втішилася, що уздріла їх живими, і сказала:</p>
	<p>— Ходіть, браття, додому.</p>
	<p>Вони вилізли з пивниці і пішли разом додому. Прийшли на поле свого батька, уклякнули коло кернички і помолилися. Тоді старший брат сказав:</p>
	<p>— Так, браття, будем робити, як робили зі своїм татом. Будем разом орати, сіяти, збирати. Меж на нашім поли ніколи вже не буде.</p>
	<p>Прийшли вони додому і далі робили так, як з татом. І жили сімейно та дружно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 5 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
