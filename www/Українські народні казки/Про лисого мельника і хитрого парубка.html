<!--#include virtual="/-/inc/general__page_start.inc" -->
<title>Про лисого мельника і хитрого парубка ☼ Українська народна казка ☼ Народна творчість</title>
<meta name="Description" content="Українська народна казка Буковини «Про лисого мельника і хитрого парубка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лисого мельника і хитрого парубка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лисого мельника і хитрого парубка <br><span class="article__headerDescription">Українська народна казка Буковини</span></h1>
	<p>Мав батько одного сина. Коли вмирав, то казав синови:</p>
	<p>— Сину, щоб ти ніколи не молов у лисого мельника.</p>
	<p>— А чому? — питає син.</p>
	<p>— Бо лисий — обманщик.</p>
	<p>Як помер батько, довелося синови самому їхати до млина. Приїздить він та й бачить — мельник лисий. Їде він до другого млина, здоровкається з мельником. А мельник здоймив шапку — і цей лисий. Здоровкається з третім, а третій не здоймає шапку.</p>
	<p>— Чого ж ти не здоймаєш шапку? — питає парубок.</p>
	<p>Той здоймив — і він лисий. Виходило, що всі мельники лисі. «Що ж, мушу молоти в лисого», — подумав парубок.</p>
	<p>А мололи тоді дуже помалу: доводилося і по два, і по три дні ждати. Чекав, чекав парубок та й захотілося йому їсти. Мельник каже:</p>
	<p>— Давай будемо варити мамалиґу.</p>
	<p>Парубок думав, що мельник буде варити, як удома варять, а мельник підставив такий котел, що півмішка парубкової муки висунулося. Побачив парубок, що лисий мельник обманює: мамалиґи з’їдять потрошку, а все зостанеться для мельникових свиней і курей. «Дай я обманю мельника», — подумав парубок та й каже мельникови:</p>
	<p>— Я хочу розказати вам, як ми з батьком колись жили. Але щоб ви не перечили і не перебивали. Як ви мене переб’єте, то віддаєте мені свій млин, а як докажу до кінця і ви не переб’єте, то ви забираєте моє мливо і коні з возом.</p>
	<p>— Добре, — сказав мельник. І зачав парубок розказувати:</p>
	<p>— Мій батько жив непогано. Мав землю, худобу і дуже велику пасіку. Любив він увечері все своє хазяйство перераховувати. Одного вечора перерахував бджоли — одної нема. «Підем шукати тої бджоли», — каже батько. Пішли ми шукати. А перед тим ішов сильний дощ, і була дуже слизька дорога. Їхали якісь чужі люди під горбочок та й не могли виїхати. І взяли вони нашу бджолу на бичівню. Ми забрали її від тих людей, пригнали додому, а в неї вся спина збита. Батько взяв з дерева листочок та й покрив бджолі спину.</p>
	<p>Виходимо ми рано з хати, а на спині в бджоли виросло з того листочка ціле фруктове дерево. Виходимо ще через день, а дерево вже вродило, і на ту фрукту накинулася птаха. Батько жалує фрукту. Взяв кицочку землі та й кинув на то дерево, щоби нагнати птаху.</p>
	<p>А земля на дереві зачепилася. Виходить батько через день, а з тої кицочки зробилося ціле поле. «Давай це поле зорем», — каже батько. Взяли ми воли, плуг, зорали то поле і засіяли пшеницею.</p>
	<p>Через деякий час пшениця призріла. Каже батько: «Підем її жати». Коли пішли з серпами до тої пшениці, з неї вискочив заєць. Батько крикнув: «Гуля! Гуля!» та й кинув на зайця серпом. Серп зачепився зайцеви за хвіст. Ми кричали, а заєць бігав та тягав серп по пшениці. Та й вижав її всю...</p>
	<p>Тут мельник не видержав і каже:</p>
	<p>— Брешеш, у зайця нема хвоста, лиш мичка!</p>
	<p>— Оцього мені й треба! — крикнув парубок та й забрав у лисого мельника млин.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Долиняни, Хотинського району, Чернівецької області 24 січня 1977 року Банар Кость (1900)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
