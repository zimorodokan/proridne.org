<!--#include virtual="/-/inc/general__page_start.inc" -->
<title>Дванадцять місяців ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дванадцять місяців» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дванадцять місяців.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дванадцять місяців <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка. Мали вони дівчинку. Мама вмерла, а дівчинка лишилася. Тато другий раз оженився і взяв мачуху з дитиною. Так та дівчинка бідувала, підлогу під коровою щорання і щовечора мила. Так її мачуха зицирувала&nbsp;<sup>*</sup>. Дуже ненавиділа мачуха ту дівчинку. Вона її від’їдала від хати. Хотіла, аби тато відігнав її геть. А тато все каже:</p>
	<p>— Най дитина буде коло хати. Ти ж у її мами в хаті, ти ж у її мами на ґрунті&nbsp;<sup>*</sup>. Та й хочеш дитину відогнати?</p>
	<p>Тата не було дома, а мачуха, аби тої дівчинки збутися, в страшні морози висилає її в ліс за фіялками, аби дівчинка в лісі замерзла.</p>
	<p>— Іди мені нарви фіялок!</p>
	<p>Дівчинка пішла, в постольцях, у запасочці. Бідна дитина, сирота. Іде лісами та йде, іде та йде. Мороз. Замерзла вона, заклякла. Дивиться, на горі, на самім верху ватра горить. Іде вона до тої ватри нагрітися. Бачить, є дванадцять хлопі́в там. Підходить ближче.</p>
	<p>— Прошу вашої ласки, припустіть мене нагрітися.</p>
	<p>— Можна, приступай.</p>
	<p>Питає найстарший, вусатий такий:</p>
	<p>— Хто ти така? А вона каже:</p>
	<p>— Я бідна сирітка. Тато взяв мачуху з дитиною. І вона мене зицирує. І вмерла би я, але бог смерти мені не дає. Щорання й щовечора мушу мити під коровою підлогу. Так уже вона мене мордує, сироту нещасливу. Я поробила все, а вона мене вигнала в ліс за фіялками. Де я маю фіялок набрати узимі, перед Різдвом?</p>
	<p>А ті дванадцять людей були Дванадцять Місяців. І той найстарший сказав до Місяця Мая:</p>
	<p>— Іди нарви їй фіялок!</p>
	<p>Май нарвав фіялок, приніс і подав їй. І вона прийшла додому і дала фіялки мачушиній дівчинці. А мачуха сказала:</p>
	<p>— Іди принеси мені ягід. А де ягоди серед зими є?</p>
	<p>І пішла вона за ягодами. Знов пішла туди, де на горі ватра горіла.</p>
	<p>Є ватра, є ті хлопи коло ватри. Питають її:</p>
	<p>— Чого ти хотіла?</p>
	<p>— Мачуха післала мене за ягодами.</p>
	<p>Той найстарший закликав Липня та й каже:</p>
	<p>— Іди нарви цій дівчині ягід. І той нарвав і дав їй.</p>
	<p>А ті Дванадцять Місяців були всякі. Були старі й молоді, були з вусами і були зовсім безвусі хлопці.</p>
	<p>Принесла вона ягоди додому, а мачуха зачала питатися:</p>
	<p>— Розкажи мені, відки ти це маєш. А вона розказує:</p>
	<p>— Є в лісі дванадцять хлопів. І найстарший з них все посилає молодших, би мені дали, чого мені треба.</p>
	<p>А мачуха каже на то:</p>
	<p>— Але файні хлопи, молоді? А вона каже:</p>
	<p>— Є старі, є й молоді.</p>
	<p>— Але є в них роги на голові? Пішла, найшла якихось злих духів та й несе мені від них усе додому, — каже мачуха до свої дівчини.</p>
	<p>Але подумала мачуха та й сказала:</p>
	<p>— Тепер я пішлю туди свою Оленку. Кажи, якою дорогою іти. І сказала сирота тій дівчинці, аби йшла тою дорогою, якою вона сама йшла. Мачуха фест&nbsp;<sup>*</sup> зібрала її, і вона пішла.</p>
	<p>Прийшла мачушина донька до тої ватри, а хлопи питають її:</p>
	<p>— За чим ти прийшла? А вона каже:</p>
	<p>— Та дівчинка, моя сестра, принесла з лісу фіялок і ягід. А мама прислала мене, аби й я принесла. Аби ви дали мені різних овочів, яблук, грушок.</p>
	<p>— Іди додому і скажи мамі, що ми не злі духи з рогами, а Дванадцять Місяців. Іди собі тою дорогою, відки надійшла.</p>
	<p>— Я вас хотіла просити, би я коло вашої ватри нагрілася трошки.</p>
	<p>— З чим прийшла — з тим іди.</p>
	<p>Вона обернулася — ні хлопів нема, ні ватри нема. Нічого нема. Пішла вона і в дорозі замерзла. І знайшли її замерзлу в снігу, бо образила мачуха Дванадцять Місяців.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Зицирува́ти — муштрувати.</p>
			<p><sup>*</sup> Ґрунт — селянське земельне володіння.</p>
			<p><sup>*</sup> Фест — дуже добре.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 8 червня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
