<!--#include virtual="/-/inc/general__page_start.inc" -->
<title>Кобиляча голова ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Кобиляча голова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кобиляча голова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кобиляча голова <br><span class="article__headerDescription">Українська народна казка Полтавщини</span></h1>
	<p>Жили собі дід та баба. У діда була дочка і в баби була дочка. Обидві вже були дорослими дівками. Дідову дочку баба не любила. Се, було, лає сердешну та ще й діда нацьковує, щоб гриз голову нещасній.</p>
	<p>Оце підуть дівки на досвітки, то бабина дочка тільки з хлопцями хитрує, поки ті їй і мички не попалять, і пряжу не порвуть. А дідова дочка усе коло роботи, ні часиночки не згуляє. От уранці йдуть додому, дійдуть до перелазу, а бабина дочка каже:</p>
	<p>— Дай, я тобі, сестричко, починки подержу, поки ти перелізеш!</p>
	<p>Дівчинка віддасть їй починки, а та мерщій вскочить до хати і до матері:</p>
	<p>— Дивись, мамо, скільки я напряла, а та ледащо усе тільки з хлопцями гуляла.</p>
	<p>А матері тільки того й треба, зараз напуститься на сердешну.</p>
	<p>— Ти й сяка-така, ти й ледащо, і робити не вмієш!</p>
	<p>А вона бідна все тільки плаче. Що далі, то більше баба ненавидить свою пасербицю. От раз і каже дідові:</p>
	<p>— Одвези її десь у ліс, щоб там вовки роздерли.</p>
	<p>Дід зразу напав на бабу, а потім і повіз свою дочку. Дуже вже клята баба була, спробуй не послухай.</p>
	<p>— Збирайся, дочко, та й ходімо в ліс, — каже дід якось дочці.</p>
	<p>А мачуха вже така рада, мов на вилах підсадило.</p>
	<p>— Оце тобі, дочко, борошенця нав’язала у вузлик. Галушечку або що звариш.</p>
	<p>Забрала дівчина ті харчі, заплакала та й пішла. Ішли вони з батьком, ішли та й дійшли до лісу. Батько й каже:</p>
	<p>— Ходімо оцією стежечкою, куди вона нас приведе, там тобі й жити.</p>
	<p>Пішли вони. Далеко відійшли від краю, а ліс густий такий, що й не проглянеш. Коли дивляться, лощинка, а під нею землянка. Увійшли вони, а там немає нікого. Батько й каже:</p>
	<p>— Роздивись же там, дочко, що тобі мати дала та й заходись вечерю варити. А я тим часом дровець нарубаю.</p>
	<p>Кинулась вона до тих вузликів, а то в одному попіл, а в другому печина. Дівчина так і заголосила.</p>
	<p>— Не плач, дочко, — каже батько, — піди, подивись, може, в коморі щось є.</p>
	<p>Пішла вона, набрала борошна, замісила тісто, натопила в печі і стала вечерю варити. А батько їй каже:</p>
	<p>— Переночую ще цю ніч з тобою, а вдосвіта піду додому.</p>
	<p>Та казав він так тільки, щоб дочка не плакала. Вийшов дід з землянки, взяв колодочку, прив’язав до віконця, щоб стукала, а сам пішов додому. Тільки вітер повіє, колодочка стукає, а дівчина каже:</p>
	<p>— Це мій батенько дрова рубає.</p>
	<p>От вона вже й вечерю зварила, а батько все не заходить. Чекала, чекала та й пішла подивитися, де дівся батько. Обійшла навкруг землянки, а батька нема. Надворі темно, хоч око виколи…Стала вона на порозі та й гукає:</p>
	<p>— Ой, хто, хто в лісі є, йдіть до мене вечеряти!</p>
	<p>Не чути нікого. Вона удруге гукає:</p>
	<p>— Ой, хто, хто в лісі є, йдіть до мене вечеряти!</p>
	<p>Ніхто не озивається, тоді вона утретє погукала. Коли стукотить-грюкотить, кобиляча голова стукає.</p>
	<p>— Дівко, дівко, відчини!</p>
	<p>Вона відчинила.</p>
	<p>— Дівко, дівко, пересади через поріг!</p>
	<p>Дівчина пересадила.</p>
	<p>Дівко, дівко, дай мені вечеряти!</p>
	<p>Дівчина нагодувала кобилячу голову.</p>
	<p>— Дівко, дівко, влізь мені в праве вухо, а в ліве вилізь!</p>
	<p>Як глянула дівчина в праве вухо, аж там добра усякого, золота, срібла. Набрала вона собі, скільки треба було, подякувала кобилячій голові і живе, горя не знає.</p>
	<p>А батько сумував за дочкою, а тоді взяв та й поїхав її провідати. Приїхав і не впізнав її. Сидить панянка, пишна, убрана гарно, вся в золоті. Забрав дід її додому. Мачуха як побачила, ледь не померла від злості. Погостювала дівчина трохи та й поїхала собі. А баба давай дідові торочити:</p>
	<p>— Одвези та одвези і мою дочку туди, куди свою возив.</p>
	<p>Одвіз дід бабину дочку та й каже їй:</p>
	<p>— Ти вари вечеряти, а я піду дровець нарубаю.</p>
	<p>Вийшов, прив’язав колодочку до вікна та й пішов собі додому. Наварила дівчина вечеряти, пішла батька гукати. А його й нема. Тоді вона стала та й кричить:</p>
	<p>— Ой, хто в лісі є, ідіть до мене вечеряти!</p>
	<p>Погукала вдруге, втретє — не чути нікого. Коли це стукотить-грюкотить кобиляча голова.</p>
	<p>— Дівко, дівко, відчини! — кричить вона.</p>
	<p>— Невелика пані, сама відчиниш.</p>
	<p>— Дівко, дівко, пересади через поріг!</p>
	<p>— Невелика пані, сама перелізеш.</p>
	<p>— Дівко, дівко, дай мені вечеряти!</p>
	<p>— Невелика пані, сама візьмеш.</p>
	<p>— Дівко, дівко, влізь мені в праве вухо, а в ліве вилізь!</p>
	<p>— Не хочу!</p>
	<p>— Коли так, то я тебе з’їм!</p>
	<p>З’їла вона дівчину, а кісточки посмоктала і в коробочку поскладала. Поїхав дід за пасербицею, а повернувся сам. Баба давай його лаяти, коли бачить, а в торбинці лише кісточки від її дочки. Звинуватила баба в усьому діда і не було йому вже просвітку до самої смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>33 (4615). Кобиляча голова. СУС 480. Записала Сердюк Марина (7 клас) 2008 року. Сердюк Тетяна Андріївна (1950). Полтавська область, Лохвицький район, Яхники</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кобиляча голова <br><span class="article__headerDescription">Українська народна казка Полтавщини</span></h1>
	<p>Жили собі чоловік і жінка. Мали вони дочку. Якось жінка захворіла та й померла. Залишився той чоловік з малою дочкою сам.</p>
	<p>Довго чи недовго він горював та й надумав оженитися. І взяв він жінку з дочкою. А та жінка клята була, зразу незлюбила вона сиротину.</p>
	<p>Пройшов час. Підросли обидві доньки. Чоловікова дочка все по господарству порядкує, пряде, шиє, їсти варить. А жінчина — знай гуляє, танцює, спить та їсть.</p>
	<p>От якось пішли вони на вечорниці та з собою починки взяли, щоб прясти. Чоловікова дочка цілу ніч пряла, а жінчина — з хлопцями прогарцювала, а починки десь погубила.</p>
	<p>Повертаються вони вранці додому, дійшли до перелазу. Жінчина дочка перелізла швиденько та й каже:</p>
	<p>— Давай, сестро, я починки потримаю, доки ти перелізеш.</p>
	<p>Та й віддала. А та взяла та й швиденько побігла додому. Прибігла та й бреше матері, що то вона напряла, а інша — тільки гуляла. А як чоловікова дочка прийшла додому, так мачуха її лаяла ще й побила. А тій і байдуже: ні на що уваги не звертає, робить собі мовчки.</p>
	<p>А мачуху ще більше зло розпирає. І радяться вони з дочкою, як чоловікову дочку зі світу звести.</p>
	<p>От і каже жінка чоловікові:</p>
	<p>— Відведи свою дочку до лісу та й покинь.</p>
	<p>Нічого робити. Узяв чоловік деякі пожитки, кусень хліба та й пішли вони з дочкою. Ідуть вони, йдуть. Аж бачать — хатинка стоїть. Зайшли вони всередину, а там чистенько, піч горить. Тоді чоловік і каже:</p>
	<p>— Оце, дочко, тут і житимеш.</p>
	<p>Вийшов чоловік надвір. Пішов у ліс, вистругав колодку та й причепив до дверей. Вітер повіє — колодка стукотить. Попрощався з дочкою та й пішов додому. А дівчина залишилась сама.</p>
	<p>Сіла вона на ослін, поплакала трохи, взяла кусень хліба, що батько залишив, та й стала їсти. Аж ось біжить мишка та й каже:</p>
	<p>— Дай мені трохи хліба, бо мої діти голодні.</p>
	<p>Дівчина відломила шматочок і дала мишці.</p>
	<p>— Дякую тобі, дівчино, я тобі в пригоді стану.</p>
	<p>Поїла дівчина та й спати лягла. Аж чує крізь сон, як щось стугонить. Вона й питає:</p>
	<p>— Хто там?</p>
	<p>А за дверима відповідає:</p>
	<p>— Це я, Кобиляча голова, впусти мене.</p>
	<p>Дівчина перелякалася, не знає, що робити. Аж ось біжить мишка та й каже:</p>
	<p>— Бери мерщій мичку, тричі окрутись.</p>
	<p>Дівчина так і зробила. І зробилась вона такою маленькою, як мишка.</p>
	<p>— А тепер лізь до мене у нірку.</p>
	<p>Сховалась дівчина у мишачій нірці. Аж тут двері розчинились — і страшна Кобиляча голова ввалилася в хатину. Покрутилась, покрутилась та й пішла ні з чим. Дівчина тоді вилізла з нірки. Тричі покрутилась навколо мички і знову стала такою, як була.</p>
	<p>— Дякую тобі, мишко. Ти врятувала моє життя.</p>
	<p>— Та нічого, ти ж пожаліла моїх діток і дала їм їсти. І тепер я тобі віддячу. Завтра вранці вийдеш з хатини. Там поряд росте дика груша. У ній є дупло. Там Кобиляча голова ховає свої скарби. Ти залізеш у дупло, знайдеш скарби і принесеш сюди, серед них буде золоте яйце. Як Кобиляча голова прийде вночі, ти те яйце розіб’єш — і тоді вона згине навіки.</p>
	<p>Так і зробили. Настала ніч. Дівчина задрімала, аж чує стукіт.</p>
	<p>— Це я, Кобиляча голова, відкривай.</p>
	<p>Дівчина швиденько окрутнулася тричі і стала маленькою, як мишка. Тоді взяла золоте яйце і стала чекати, доки ввійде Кобиляча голова. Раптом двері розчинились і Кобиляча голова ввалилась у хатину. Тоді дівчина розбила яйце і зробилося світло, як удень. А на місці Кобилячої голови з’явився красень-царевич. Він розповів, що злий чаклун заворожив його і перетворив на Кобилячу голову. А дівчина його розчаклувала.</p>
	<p>Царевич зразу покохав дівчину, і стали вони жити — поживати та добра наживати. А зла мачуха невдовзі померла від злості. А її дочка так і зосталася в дівках.</p>
	<p>Молоді забрали старого батька до себе. Так і живуть по цей день, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>171 (7107). Кобиляча голова. СУС 480. Записала Чуприна Ольга 2008 року. Сальник Галина Іванівна (1942). Полтавська область, Зіньківський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кобиляча голова <br><span class="article__headerDescription">Українська народна казка Полтавщини</span></h1>
	<p>Жили собі чоловік та жінка. І було у них дві дочки. Одна була робоча, а друга — ледача. Одного разу вони пішли прясти. Одна свої мички пряла, а друга з хлопцями прогуляла. Коли ішли додому, то та, що не попряла, забрала у сестри попрядені мички, а свої їй оддала.</p>
	<p>Прийшли додому. Одна сестра попряла, а інша з хлопцями прогуляла. Жінка розсердилась на чоловікову дочку і сказала:</p>
	<p>— Вези куди хоч свою дочку.</p>
	<p>Чоловік запряг коня і повіз дочку. Їдуть, їдуть, коли бачать стоїть хата, заїхали туди. Чоловік нарубав дров, а дочка варила галушки. Він попрощався з дочкою і поїхав додому. Дочка варить галушки, коли стукотить-грюкотить—іде кобиляча голова. Каже:</p>
	<p>— Відчини.</p>
	<p>Вона відчинила.</p>
	<p>— Насип вечерять!</p>
	<p>Насипала.</p>
	<p>— Постели!</p>
	<p>Послала.</p>
	<p>— Укрий.</p>
	<p>Укрила. А потім і каже голова:</p>
	<p>— Улазь в одне вухо, а в друге вилазь.</p>
	<p>Вона залізла в одне, в друге вилізла. І стала дуже багатою.</p>
	<p>Тут дід запряг коня і поїхав по дочку. Забрав її, везе, а собака скавучить:</p>
	<p>— Скаву, скаву дідову дочку привезуть, як панночку.</p>
	<p>Привіз він свою дочку багатою. Тоді баба і каже:</p>
	<p>— Вези і мою дочку туди, куди свою возив.</p>
	<p>Дід відвіз дочку в ту хату, нарубав дров, а дочка варить галушки. Дід поїхав додому. Варить вона галушки. Коли стукотить-грюкотить—іде кобиляча голова і каже:</p>
	<p>— Відчини!</p>
	<p>А дочка:</p>
	<p>— Відчиняй сама!</p>
	<p>— Насип вечерять.</p>
	<p>— Сама візьми.</p>
	<p>— Постели.</p>
	<p>— Стели сама.</p>
	<p>— Укрий.</p>
	<p>— Укривайсь сама.</p>
	<p>Загуло, загуркотіло рознесло, осталися самі кісточки в мішку від бабиної дочки. Баба каже дідові:</p>
	<p>— Їдь по мою дочку.</p>
	<p>Дід запряг коня і поїхав. А собака скавучить:</p>
	<p>— Скаву, скаву дідову дочку привезли, як панночку, а від бабиної тільки кісточки.</p>
	<p>Привіз дід одні кісточки від бабиної дочки. А баба на діда накричала:</p>
	<p>— Ти не туди возив мою дочку, куди свою!</p>
	<p>От і казочці кінець, а хто слухав молодець! Вам казку, а мені бубликів в’язку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>276 (5050). Кобиляча голова. СУС 480. Записано 2008 року. Дуленко Любов Овсіївна (1934). Полтавська область, Семенівський район, Жовтневе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кобиляча голова <br><span class="article__headerDescription">Українська народна казка Луганщини</span></h1>
	<p>Жили собі колись давно дід та баба. У діда була дочка, і в баби була дочка. Дідову дочку баба дуже не любила: била й лаяла, а дідові забороняла її жаліти.</p>
	<p>Дідова дочка була слухняна й роботяща, а бабина — хитра, ледаща й брехлива. Що не зробить в хаті, у дворі чи на городі дідова дочка, а бабина вже поперед неї вискочить і хвалиться матері:</p>
	<p>— То я все зробила, ні на хвилинку не присіла. А дідова дочка нічого не робила!</p>
	<p>Дід не вірить тій брехні, та нічого не поробиш: мовчить, бо баба йому вже давно рота закрила.</p>
	<p>А баба все лається й лається, зовсім зі світу дідову дочку зживає. Та й на діда напосілася:</p>
	<p>— Вези свою дочку десь подалі до лісу, та там і залиши, щоб і дороги додому не знайшла.</p>
	<p>Дід плаче, не хоче дочку до лісу везти, а баби ж боїться. То й повіз, нема що робить.</p>
	<p>Мачуха дідовій дочці дали торбинку драну та латану, а в неї кинула шматок хліба сухого.</p>
	<p>— Ось тобі й обід, і вечеря, — каже.</p>
	<p>От дід запряг конячину, посадив дочку на воза, та й поїхали. Не признається дід дочці, що кинути її в лісі баба наказала.</p>
	<p>— Я, — говорить, — дровець нарубаю, а ти позбираєш, та й додому поїдемо.</p>
	<p>Аж ось приїхали до лісу, батько й каже:</p>
	<p>— Бачиш, дочко, онде хижка покинута лісникова. Там сиди, чекай мене, а я піду, дровець нарубаю.</p>
	<p>А сам вийшов з тієї хижки, вирубав колодочку, прив’язав до віконця мотузочком, сів на воза та й поїхав, плачучи, додому.</p>
	<p>Сидить дочка дідова, чекає, коли той повернеться. А вітерець як дмухне, то колодочка у віконце — стук-стук, стук-стук, стук-стук... Дівчина й думає, що то батько дрова рубає.</p>
	<p>...Вже й день скінчився, вже й вечір прийшов, вже й ніч настала. А батька нема й нема. В лісі темно, вітер шумить, в дереві гуде, місяць хмарами закрило, пугач кричить — біду кличе, дочку дідову лякає.</p>
	<p>Вийшла вона з хижки, нема навколо й душі живої. Думає собі: заблукав, мабуть, батько.</p>
	<p>Стала вона на порозі та й гукає:</p>
	<p>— Поможіть, людоньки. Ой, поможіть!</p>
	<p>Ніхто не відгукується. Заплакала дівчина та й пішла до хижки, сховалася. Аж ось чує, стукотить-грюкотить між дерев, аж луна йде.</p>
	<p>— Хто в лісі є, хто сюди йде? — кричить дівчина.</p>
	<p>— Це я, Кобиляча голова! — чути голос з лісу.</p>
	<p>Зовсім злякалася дідова дочка, а Кобиляча голова стукотить-грюкотить вже біля самої хижки.</p>
	<p>Аж ось вже й під віконцем стукотить-грюкотить Кобиляча голова.</p>
	<p>Аж ось вже й на самому порозі стукотить-грюкотить Кобиляча голова та й каже:</p>
	<p>— Дівко, дівко, відчиняй двері!</p>
	<p>Та відчинила.</p>
	<p>— Дівко, дівко, пересади через поріг!</p>
	<p>Та пересадила.</p>
	<p>— Дівко, дівко, зголодніла я. Дай мені вечеряти!</p>
	<p>Дівчина дістала з торбинки драної та латаної шматок хліба сухого, та й віддала весь Кобилячій голові, дарма що самій нема чого їсти.</p>
	<p>З’їла Кобиляча голова увесь хліб, і крихти всі повизбирувала, а потім і каже:</p>
	<p>— Дівко, дівко, залазь до мене у вухо праве та вилазь через ліве.</p>
	<p>Залізла дідова дочка в праве вухо, аж дивиться — а там сундуки із золотом. Набрала вона золота того гору і вилізла через ліве вухо.</p>
	<p>— Спасибі тобі, дівко, — сказала Кобиляча голова, — за вечерю. Та й подалася до лісу.</p>
	<p>А дід дома погорював ніч, та раненько вранці, щоб баба не чула, запряг конячину і поїхав до лісу. Приїжджає до хижки лісникової, де дочку покинув, заходить, а дочка сидить на лаві, а навколо золота — ціла гора!</p>
	<p>Забрав дід дочку та все те добро, і поїхали вони додому.</p>
	<p>А баба як побачила, що дідова дочка розбагатіла, то причепилася до нього, як реп’ях до собаки, і торочить:</p>
	<p>— Вези й мою дочку до лісу та й покинь там, де свою покинув.</p>
	<p>А дочці своїй наскладала аж цілу скриню пиріжків, та печені, та ковбас.</p>
	<p>— Оце тобі, — каже, — доню, обід і вечеря.</p>
	<p>Одвіз дід бабину дочку до хижки лісникової та й каже:</p>
	<p>— Там сиди, чекай мене, а я піду, дровець нарубаю.</p>
	<p>А сам вийшов з тієї хижки, вирубав колодочку, прив’язав до віконця мотузочком, сів на воза та й поїхав швиденько додому.</p>
	<p>Сидить дочка бабина, чекає, коли той повернеться. А вітерець як дмухне, то колодочка у віконце — стук-стук, стук-стук, стук-стук... Дівчина й думає, що то батько дрова рубає.</p>
	<p>Вже й день скінчився, вже й вечір прийшов, вже й ніч настала. А діда все нема й нема. Сердиться бабина дочка та лається.</p>
	<p>Поки діда не було, поїла майже всі пиріжки та ковбаси. А в лісі темно, вітер шумить, в дереві гуде, місяць хмарами закрило, пугач кричить — біду кличе, дочку бабину лякає.</p>
	<p>Вийшла вона з хижки, лається на діда, а того нема ніде.</p>
	<p>Стала вона на порозі та й гукає:</p>
	<p>— Поможіть, людоньки. Ой, поможіть!</p>
	<p>Ніхто не відгукується. Пішла бабина дочка до хижки, аж ось чує, стукотить-грюкотить між дерев, аж луна йде.</p>
	<p>— Хто в лісі є, хто сюди йде? — кричить бабина дочка.</p>
	<p>— Це я, Кобиляча голова! — чути голос з лісу.</p>
	<p>А бабина дочка сидить собі на лаві, лається. Та й знов їсти заходилася. Тим часом Кобиляча голова стукотить-грюкотить вже біля самої хижки.</p>
	<p>Аж ось вже й під віконцем стукотить-грюкотить Кобиляча голова.</p>
	<p>Аж ось вже й на самому порозі стукотить-грюкотить Кобиляча голова та й каже:</p>
	<p>— Дівко, дівко, відчиняй двері!</p>
	<p>— Невелике цабе, сама відчиниш, — кричить бабина дочка.</p>
	<p>— Дівко, дівко, пересади через поріг!</p>
	<p>— Невелике цабе, сама перелізеш.</p>
	<p>— Дівко, дівко, зголодніла я. Дай мені вечеряти!</p>
	<p>— Йди геть, — кричить бабина дочка. — Нема чого їсти.</p>
	<p>— Дівко, дівко, залазь до мене у вухо праве та вилазь через ліве, — каже Кобиляча голова.</p>
	<p>— Не полізу! — кричить-злоститься бабина дочка.</p>
	<p>— А як ти така, то я тебе з’їм! — каже Кобиляча голова.</p>
	<p>З’їла вона її, а кісточки пообсмоктувала і в ту скриню, що баба дочці з пиріжками та ковбасами давала, поскладала.</p>
	<p>Поїхав дід за бабиною дочкою, а привіз замість неї кісточки у скрині. А сам потім забрав свою дочку, та й стали вони жити й добра наживати.</p>
	<p>Оце тобі казка, а мені — бубликів в’язка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<article>
				<p>Добрий день, Андрію!</p>
				<p>Як я вже писав у коментарі на сайті «Українські народні казки», на початку і в середині 60-х років минулого століття від своїх вже покійних прабабусі й бабусі я неодноразово серед інших казок чув і казку про Кобилячу голову. Жили бабусі у селі Нижня Дуванка Сватівського району Луганської області, а я, їхній онук, ще не ходив до школи (народився я в Луганську у 1958 році). Добре пам’ятаю дитячі враження: казку цю і хотів слухати, і боявся тієї Кобилячої голови. І от до цього часу не знав, що казка ця полтавського походження.</p>
				<p>Бабуся — Надія Коноваленко. Розповідала казку «Кобиляча голова» у селі Нижня Дуванка Сватівського району Луганської області. Чув я від неї цю казку вперше, напевно, десь у 1964 році. А відновлюю по пам’яті зараз, 27 лютого 2013 року, у селищі міського типу Гостомель Київської області, де і мешкаю.</p>
				<p>Власне, від «полтавської» версії казка моєї бабусі відрізняється, на мій погляд, суттєво, хоча багато що співпадає також з тим текстом, що я побачив на Вашому сайті. Отже, передаю Вам бабусі моєї варіант. Буду радий, якщо це стане в нагоді.</p>
				<p>Щиро бажаю успіхів.</p>
				<p class="article__author">З повагою, С. Є. Штанько.</p>
			</article>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кобиляча голова <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід з бабою. У діда була дочка і в баби була дочка. Прожили вони деякий час разом. Дідова дочка була проворна, все по господарству робила, всьому лад давала. А бабина дочка була ледачою. Довго спить, ніжиться, устане, загляне в дзеркало, причепуриться, ходить по садочку, гуляє, а про роботу і гадки не має.</p>
	<p>Тоді баба каже дідові:</p>
	<p>— Твоя дочка ледача, не хоче працювати. Завези її в ліс, нехай поживе сама, щоб хліба даром не їла.</p>
	<p>Запряг дід конячину у віз і повіз дочку до лісу. А там стояла пуста хатинка. Залишив він дочку і сказав, щоб приготувала вечерю, а він дров нарубає.</p>
	<p>Вийшов надвір, прив’язав до дерева колодочку. Вітер повіє, колодочка стукає, а дочка думає, що батько дрова рубає. А дід сів на воза й поїхав додому.</p>
	<p>Дівчина наварила їсти, прибрала і пішла дивитися батька. А його і слід простив. Зажурилася дівчина, повечеряла і лягла спати. Тільки задрімала, аж чує, хтось стукає в хату. Дивиться вона, аж то кобиляча голова прийшла.</p>
	<p>— Дівко, дівко, відчини, — говорить вона.</p>
	<p>Вона відчинила.</p>
	<p>— Дівко, дівко, пересади мене через поріг.</p>
	<p>Вона й пересадила.</p>
	<p>— Дівко, дівко, нагодуй мене.</p>
	<p>Вона й нагодувала.</p>
	<p>— Дівко, дівко, постели мені.</p>
	<p>Вона й постелила.</p>
	<p>— А тепер заглянь мені в праве вухо, а в ліве виглянь.</p>
	<p>Вона подивилася і побачила всяке багатство, все, що душа бажає.</p>
	<p>І говорить кобиляча голова:</p>
	<p>— Бери, це все твоє, за тре, що ти не ледача.</p>
	<p>Голова покотилася, а дівка озолотилася. Живе собі в достатку й біди не знає.</p>
	<p>Пройшов деякий час і баба каже дідові:</p>
	<p>— Поїдь, привези хоч кісточки своєї ледащиці.</p>
	<p>Поїхав дід та й очам своїм не повірив — його дочка стала, як цариця. Погрузили вони все багатство та й поїхали додому. Баба як побачила дідову дочку такою, то мерщій закричала:</p>
	<p>— Вези і мою дочку туди!</p>
	<p>Запряг дід конячині і відвіз бабину дочку до тієї ж хатини. Сказав, щоб готувала вечерю, а він дров нарубає. А сам прив’язав колодочку до дерева. Колодочка стукає, а дочка думає, що він дрова рубає. А дід тим часом додому поїхав.</p>
	<p>От зварила дівчина вечерю та й вийшла батька дивитися. А його вже давно нема. Повечеряла вона і хотіла лягати спати. Аж чує, щось стукає. Подивилася, аж то кобиляча голова.</p>
	<p>— Дівко, дівко, відчини! — кричить голова.</p>
	<p>— Невелика пані, сама відчиниш.</p>
	<p>— Дівко, дівко, пересади мене через поріг.</p>
	<p>— Невелика пані, сама перелізеш.</p>
	<p>— Дівко, дівко, нагодуй мене.</p>
	<p>— Невелика пані, сама поїси.</p>
	<p>— Дівко, дівко, постели мені.</p>
	<p>— Невелика пані, сама постелиш.</p>
	<p>— А тепер заглянь мені в праве вухо, а в ліве виглянь.</p>
	<p>Вона подивилася, а там сидять три молодики з батогами. Вискочили і давай її шмагати. Пожила вона ще трохи і померла з голоду.</p>
	<p>Посилає баба діда, щоб дочку привіз. Поїхав дід, та привіз лиш одні кісточки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>99 (5572б). Кобиляча голова. СУС 480. Записано 2008 року. Войничий Яків Григорович (1936). Черкаська область, Чигиринський район, Вершаці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
