<!--#include virtual="/-/inc/general__page_start.inc" -->
<title>Як дідич у гості їздив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дідич у гості їздив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дідич у гості їздив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дідич у гості їздив <br><span class="article__headerDescription">Українська народна казка Гуцульщини</span></h1>
	<p>Був в однім селі дідич. І забаг собі бай робити. Та й сказав жінці, що хоче запросити на бай старців. Жінка каже:</p>
	<p>— Та будуть ся з тебе люди сміяти.</p>
	<p>— Най ся сміють.</p>
	<p>Пішов він та й запросив собі старців, а вона запросила панів. Прийшли старці та й прийшли пани. Пани сміються. А він своїх старців посадив усіх під образи. Пани від них відсуваються. Дідич поклав їсти, пити — все, що злагодив. А жінка така на него люта! Чого це старці там, де лиш пани мають бути?</p>
	<p>Побаювали всі та й порозходилися. А один дідок, чундравий такий, лишився. Та й сказав таке:</p>
	<p>— Як мій кінь прийде, аби-с ся зібрав і аби-с прийшов до мене на бай. Сідай на коня, і він тебе попровадить.</p>
	<p>Прийшло літо, треба було косити. Та й прийшов до дідича кінь. Блискучий а блискучий! Та й сказав:</p>
	<p>— Збирайся, їдеш на бай.</p>
	<p>А дідич каже жінці та й слугам:</p>
	<p>— Я їду на бай. Я ще приїду, поки будуть жнива.</p>
	<p>Сказав він слугам, що кому робити, та й сів на коня. Кінь собі помаленьку піхотою, а тоді все вище, вище і вже пішов у облаки. Їде дідич та й дивиться. А там така полонина, що паші на ній ніякої нема. А вівці такі ситі. Та й пастир такий собі файний, такий ситий. І грає весело на фрілку.</p>
	<p>Їде дідич далі — друга полонина. А на тій полонині трава по коліна, а вівці такі худі! А пастир сидить на пеньку, фрілку тримає в руках і задумався.</p>
	<p>Полетів дідич далі. Дивиться — верба стоїть дуплава, а якийсь чоловік заганяє в дупло воробця. Він в одну дірку зажене, а воробець у другу вилетить. Дідич крикнув згори:</p>
	<p>— Ти ту дірку заткай, а інакше не заженеш! А той, що заганяв горобця, сказав:</p>
	<p>— Ти пантруй дорогу!</p>
	<p>І дідич поїхав далі. Приїхали на таке файне поле, такі сади. Та й уже його встрічає дідо. Взяв його дідо до кімнати, показує се, то. Та й нагадав дідич про жнива.</p>
	<p>— Боже, Боже, та ж у мене жнива, а я тут. Дідуню, я би вже хотів додому.</p>
	<p>А дідусь каже:</p>
	<p>— Чоловіче, та то вже сто рік, як ти приїхав сюди. Куди ти хочеш їхати?</p>
	<p>— У мене жнива якурат.</p>
	<p>— Ти забудь про жнива. Тоді він питає діда:</p>
	<p>— Слухайте, я їхав, а там на одній полонині нема трави ні грамочка. А вівці такі ситі та й пастир такий веселий.</p>
	<p>А дідо сказав так:</p>
	<p>— Ті ситі вівці — то все добрі душі. І пастир — добра душа.</p>
	<p>— А я їхав далі і видів другу полонину. Там трава така висока, а вівці такі худі.</p>
	<p>А дідо сказав:</p>
	<p>— То злі душі. І пастир пустий. Трави по коліна, а вони здихають.</p>
	<p>— А чого дідо заганяв воробця в дупло?</p>
	<p>— Бо він узяв у другого чоловіка душу, убив його, а тепер не годен загнати душу назад.</p>
	<p>Сказав це йому дідо, і прийшов кінь. А дідо дав йому листа.</p>
	<p>— Дасте цего листа свому священику.</p>
	<p>Сів дідич на коня і поїхав. І привіз його кінь на то місце, відки взяв. А там нема нічого. Нема хат, лиш озера. Дивиться дідич — іде якийсь чоловік. А то був паламар. Привітався паламар, а дідич питає:</p>
	<p>— Що це таке ся зробило? Тут були хати, двори, а тепер таке-о?</p>
	<p>— То вже, — каже, — сто рік, як були ті хати. То переказують люди давні.</p>
	<p>Дідич каже:</p>
	<p>— Будьте такі добрі. Тут я маю листа від одного ґазди. Може би, ви понесли його до попа?</p>
	<p>— Та чому? — каже паламар. — Я подам.</p>
	<p>Дав він того листа паламареви та й паламар дав попови. Та й ніхто не міг того листа прочитати, а піп прочитав. Та й тоді закликав людей, аби зробили домовину. Та й принесли корогви. Сказав піп тому дідичеви стати в домовину та й відправляв панахиду. Панове тіло никло, никло і зникло в домовині. Накрили його та й віднесли в могилу.</p>
	<p>І відправилося там службу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 8 березня 1983 року Біланюк Василина Іванівна (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
