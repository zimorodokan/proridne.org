<!--#include virtual="/-/inc/general__page_start.inc" -->
<title>Поплачеш ти гірко ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Поплачеш ти гірко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Поплачеш ти гірко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Поплачеш ти гірко <br><span class="article__headerDescription">Українська народна казка Закарпаття</span></h1>
	<p>В одному селі жив дуже бідний жид. Не мав він нічого. Пожаліли його ґазди й дали йому пасти худобу:</p>
	<p>— Паси нам худобу. Який буде пригодовок за рік, то буде твій.</p>
	<p>І бог так облагословив, що великий пригодовок був, кожна корова мала теличку, теличку красиву, парадну.</p>
	<p>А то був час, коли ще ходив Христос з Петром по землі. Іде раз Христос з Петром, дивиться Петро:</p>
	<p>— О Христе, які тут парадні телятка. Слухай, дай, жеби тоти телятка поздихали.</p>
	<p>Відповідає йому Ісус Христос:</p>
	<p>— О ні, Петре. Ти поплачеш гірко за тото.</p>
	<p>— Ні, Христе. Лем ти дай, я тя прошу, жеби тоти телятка поздихали.</p>
	<p>І Христос так зробив, що в того жида всі телятка поздихали. Заплакав бідний жид, не має нічого. Пожаліли ґазди жида:</p>
	<p>— Не бійся нич, жиде. Ми тобі й твоїм діточкам не даме пропасти. І виділили йому єден огородик землі. І кажуть:</p>
	<p>— На, посій тоту пшеницю — і будеш мати.</p>
	<p>Взяв жидик пшеницю, посіяв. Така пшениця вродила! Бог поблагословив, і пшениця така велика вродилася. Такі колоси, що аж до землі нагнулися.</p>
	<p>Іде Ісус Христос зі святим Петром. Каже Петро так:</p>
	<p>— О Христе! Дай, жеби тота пшениця заклялася так, жеби з єдного привозу була лем єдна мірка зерна.</p>
	<p>Каже Ісус Христос:</p>
	<p>— О Петре, поплачеш ти гірко.</p>
	<p>— Ніт, не поплачу, лем будь добрий, я тя прошу, жеби так та пшениця заклялася, жеби з єдного привозу лем була мірка, а хто буде перший хліб з тої пшениці їсти, жеби ся вдавив.</p>
	<p>— О Петре, поплачеш ти гірко.</p>
	<p>— Ніт, не поплачу.</p>
	<p>Ідуть вони далі, дивляться, така красива дівочка несе відро з водою шиковно. Приходять Ісус Христос і Петро:</p>
	<p>— Дай, дівочко, нам води напитися. Дівочка скоро напоїла їх водою.</p>
	<p>— Ой, яка красна дівочка! — хвалить її Петро.</p>
	<p>Ідуть далі, видять: лежить валюх-леґінь під садом і тримає одкритий рот, щоби йому в рот яблуко впало. Говорить Петро:</p>
	<p>— Йой, який валюх. Слухай, ти не знаєш, де живе ту єдна вдова?</p>
	<p>— Я, — відповідає, — не знаю. Там, — указав ногою, — там живе.</p>
	<p>— О, — дивується Петро, — який валюх. Христе, що тепер зробиме?</p>
	<p>— Знаєш, що зробиме? То зробиме, же тоту красиву й шиковну дівочку даме йому в жони.</p>
	<p>— Йой, не роби так, Христе.</p>
	<p>— І зроблю я так, бо коли той валюх, що лежить, буде мати таку шиковну жону, він буде жити, а коли буде мати такого валюха, як він сам, то пропаде.</p>
	<p>Ідуть далі. Озвався Петро:</p>
	<p>— Христе, а ти знаєш, що би-м хотів? Я би так хотів, щоби чоловіки ніякого права не мали, лем жони.</p>
	<p>— Е, — вчить Христос, — не мож так. Я тобі кажу, поплачеш ти гірко.</p>
	<p>— Ніт, — не вірить, — Христе, не поплачу, лем зроби так. Ідуть вони, йдуть, і застигла їх ніч. Приходять в єдно село, заходять до хижі, припрошуються на ніч. Не пускає чоловік:</p>
	<p>— Ой ніт, — каже, — я вас не прийму, бо моя жона прийде п’яна та буде бити, лупцьовати і мене, і вас.</p>
	<p>— Не бійтеся, лем ви нас прийміть.</p>
	<p>Ну та що робити? Чоловік добрий був, прийняв їх і положив на піч спати.</p>
	<p>Сплять святий Петро з Ісусом Христом на печі, приходить жона й кричить:</p>
	<p>— А хто ту є? Кого ти ту прийняв? Чоловік її просить, молить:</p>
	<p>— Тихо будь. То подорожні люди. Зайшли, треба було їх прийняти.</p>
	<p>— Я тобі дам подорожніх!</p>
	<p>Взяла кочергу. Петро скраю спав, і зачала вона його лупцювати. Б’є Петра кочергою, б’є. А тоді обернулася до чоловіка та б’є кочергою його. А святий Петро просить:</p>
	<p>— О Христе, най уже й тебе мало поб’є, бо мене вже доста побила. Поміняймеся місцями.</p>
	<p>Христос погодився:</p>
	<p>— Поміняймеся.</p>
	<p>І ліг Христос на Петрове місце, а Петро на Христове. А жінка:</p>
	<p>— Ага, я ще того не била, що там у кочергах.</p>
	<p>Взяла кочергу й давай ще раз бити Петра. І Петро був битий і за себе, і за Христа.</p>
	<p>— Но, — питає Христос, — чи казав я тобі, Петре: «Поплачеш ти гірко»?</p>
	<p>І пожалів Петро, що не слухав Христа. Та й ідуть вони далі. Ідуть. Прийшли на ярмарок. Чує Петро:</p>
	<p>— Йой, такий файний хліб десь пахне.</p>
	<p>А той жид, як Ісус Христос йому закляв пшеницю, не мав як її возити, лем носив по снопови. І урожай був такий великий, що з єдного снопа було по мірці. Вирішив жид:</p>
	<p>— О жоно, не будеме їсти перший хліб. Перший хліб однесеме на базар і подаруєме бідним, бо суть іще бідніші від нас.</p>
	<p>Так і зробив. Жидівка спекла хліб, і жид повіз його на базар. І того хліба забаг Петро. Дуже йому полюбився запах хліба, і каже він:</p>
	<p>— Христе, я би дуже їв той хліб.</p>
	<p>— Но, — відповідає, — поїж.</p>
	<p>Приходять, і дав жид Петрови хліб. Петро вкусив того хліба й вдавився. Плаче Петро, б’ється по голові. А Христос обернувся в другий бік і не хотів того видіти. «Помучся тепер, бо ти сам собі того просив, сам хотів того. Я тобі все говорив: «Поплачеш ти гірко».</p>
	<p>І доти Петро собою бив, доки на землю не впав. Тоді обернувся Ісус Христос:</p>
	<p>— Ага, Петре. Казав я тобі: «Поплачеш гірко». Щоби-сь знав, ти тепер той хліб їв, що просив мене закляти пшеницю: «Хто буде перший їсти той хліб, би вдавився». Ну й видиш: сам ним удавився.</p>
	<p>І святий Петро більше ніколи такого не робив. Все слухав Христа, робив, як му Христос говорив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1988 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
