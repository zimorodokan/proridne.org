<!--#include virtual="/-/inc/general__page_start.inc" -->
<title>Хиха ☼ Українська народна казка ☼ Народна творчість</title>
<meta name="Description" content="Українська народна казка Буковини «Хиха» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хиха.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хиха <br><span class="article__headerDescription">Українська народна казка Буковини</span></h1>
	<p>Було в багача дві дочки: менша файна, розумна і роботяща, а старша — нефайна, дурна і ледача. Звали старшу дочку Хиха. До меншої усе старостів засилали люди, а Хиху ніхто не хтів брати. Прийшли одного разу старости, а батьки й кажуть їм: — Як же ми меншу дочку віддамо, а старшу лишимо? Старша буде плакати і обижатися на нас: най лучче молодий прийде вночі і вкраде меншу, то ми не будемо винні перед старшою.</p>
	<p>З тим старости й пішли, і розказали все женихови. Пішов жених уночі красти в багача файну дочку, а багач з жінкою зібрали Хиху, посадили в хоромах та й ждуть. Ще й наповіли їй:</p>
	<p>— Як він буде тебе красти і везти додому, ти мовчи, щоб він тебе не пізнав.</p>
	<p>Приїхав уночі жених, забрав Хиху, посадив тихо на віз та й везе додому. Їдуть і мовчать, а як проїхали півдороги, жених не стерпів та й каже:</p>
	<p>— Дивно мені й чудно, як я тебе вкрав. А вона йому:</p>
	<p>— Буде ще чудніше, як привезеш на місце.</p>
	<p>Привіз він її додому, втворяє двері, заходять до хати. Мати зраділа, засвітила каганець. А Хиха кинула оком по хаті та й до матері:</p>
	<p>— Добривечір вас, у вас припіцки, як у нас.</p>
	<p>— То це ти, Хихо?</p>
	<p>— Я, мамко, ваше лихо.</p>
	<p>А закон колись був такий, що як хтось вкрав дівку, то вже не міг її прогнати. Мусив бідний парубок вінчатися з Хихою. Почали вони жити.</p>
	<p>Настала зима. Чоловік молотить на току, а Хиха палить у печі і не знає, що варити. Молотив, молотив чоловік та й пішов до свого тата їсти. Нагодував його тато та й каже:</p>
	<p>— Ти попоїв, а діти вдома, може, голодні сидять. На тобі гуску, заріж та нагодуй дітей.</p>
	<p>А Хиха сидить у хаті така обдерта, що одне лиш рундзя на ній висить. Діти дивляться у вікно та й побачили, що батько гуску несе.</p>
	<p>— Татко несе гуску!</p>
	<p>А Хисі причулося, що дитина крикнула: «Татко несе сорочку вузьку». Зраділа Хиха, що чоловік нову сорочку несе, скинула з себе старе дрантя та й у піч його. Мала гадку нову сорочку вбрати. Заходить чоловік з гускою до хати.</p>
	<p>— Що з тобою, Хихо?</p>
	<p>— Бодай тебе, чоловіче, та й з твоїми дітьми! Вони кричали, що ти несеш сорочку, добру та вузьку. А я взяла та й спалила стару.</p>
	<p>— Жінко! Роби, пряди, вбирайся. Як сама зробиш, то й вберешся, бо я ні від кого нічого не принесу.</p>
	<p>— Та я б напряла, коли було б мотовило. Зроби мотовило.</p>
	<p>— Добре, я піду в ліс та й утну тобі мотовило.</p>
	<p>Чоловік пішов у ліс, а Хиха й собі хильцем у ліс. Сіла за кущем та й дивиться. Вибрав чоловік рівне деревце та й замахнувся сокирою, щоб зрубати. А хиха з-за куща:</p>
	<p>— Хто мотовило втне, то той умре-е-е!</p>
	<p>Аж луна пішла по лісі. Дало чоловікові ляку. Розмахнувся він другий раз сокирою, а вона знов:</p>
	<p>— Хто мотовило втне, то той умре-е-е!</p>
	<p>Роздивився чоловік по лісі — ніде нікого нема. «Як маю я через якесь мотовило вмерти, то най луче Хиха гола сидить», — подумав чоловік, плюнув та й пішов додому. А вона уперед него побігла та й сіла в хаті.</p>
	<p>— Ну що, чоловіче, де мотовило?</p>
	<p>— Не питай.</p>
	<p>— А що таке?</p>
	<p>— Я хотів втяти мотовило, а в лісі щось кричить: «Хто мотовило втне, то той умре».</p>
	<p>— Може, тобі так причулося?</p>
	<p>— Ні, не причулося. То я лишив та й пішов додому.</p>
	<p>— Добре, що-с не рубав. Не треба вмирати.</p>
	<p>— Що ж будемо робити, жінко? Був я в куми, вона вишиває сорочки, а в нас нічо нема. В чім же підем паски святити?</p>
	<p>— Не журися, чоловіче. Я уберу тебе, що лиш на тебе будуть усі дивитися, а не на кума з кумою.</p>
	<p>Діждалися Пасхи. Хиха зняла з кросен усю зброю — набивки, нити, скрипиці, бердо, поножі — почепила на чоловіка, та й пішов він до церкви. Входи в церкву, а то все дзуркає на нім. Люди роздалися, дали дорогу. Постояв він, обернувся — та й додому.</p>
	<p>— А що, чоловіче, лиш на тебе дивилися люди? На кумову вишиту сорочку не дивилися?</p>
	<p>— На мене. Най тебе, жінко, господь поб’є. Роби, жінко, бо вмру, то пропадеш і ти, і діти наші пропадуть. Не буде в що і вбрати мене.</p>
	<p>— Нічого, чоловіче, коби ти вмер, я вберу.</p>
	<p>От чоловік зробив вигляд, що вмирає. А кумам сказав: «Як я вмру, то дивіться, у що вона мене вбере». «Умер» він та й лежить голий на лавці. А вона полізла на під і здійняла веретено.</p>
	<p>— Чекайте, куми, я вберу сама.</p>
	<p>А то веретено було напрядене. Мати дала їй, щоб вона дурила чоловіка, ніби пряде. Прив’язала Хиха чоловікови нитку до великого пальця на нозі, а тоді за палець на руці, заснувала за вухо. І так виснувала все веретено. Та як заголосить:</p>
	<p>— Чоловіче, дружино моя, чоловіче, сатано моя! Ти вмер, і нічого тобі нема, а я ходю та голосю, та кожного дідька просю. Чоловіче, на що ти подобаєш!</p>
	<p>А він схопився та й каже:</p>
	<p>— Гонили б тебе пси! На балалайку подобаю. На балалайку! Одного разу скликає його тесть гостей. Та й переказує, щоб прийшли і зять з дочкою.</p>
	<p>— Жінко, печи колачі, бо підем у гостину до твого тата, — каже чоловік до Хихи.</p>
	<p>Чоловік робить щось надворі, а жінка у вікно поглядає (може би, чоловік зайшов до хати і зробив колачі). Вийшла на поріг та й каже:</p>
	<p>— Чоловіче, я печу колачі.</p>
	<p>— Печи, печи.</p>
	<p>— Чоловіче, я печу хліб. Вийшла знов.</p>
	<p>— Чоловіче, я печу бодз.</p>
	<p>— Печи, печи.</p>
	<p>А вона недовго думала та й разом з коритом усе в піч всадила. А відтак закликає чоловіка.</p>
	<p>— Іди, бо бодз спікся.</p>
	<p>Входить чоловік, розкопує піч. Корито обгоріло, бодз файно спікся.</p>
	<p>— Жінко, збирайся. Підем до тата.</p>
	<p>А в що вбиратися, як нічого нема? Голенька Хиха. Одяг чоловік на її голе тіло сардачину та й пішли. Прийшли до тата під хату, а чоловік каже:</p>
	<p>— Хихо, ти посидь під хатою, поки не стемніє, а тоді зайдеш, бо голій теперки нема як заходити.</p>
	<p>Посадив він її під хатою та й закрив усю околотом.</p>
	<p>— Сиди, поки я не вийду.</p>
	<p>А сам заходи до хати, та й межи гості той бодз на стіл.</p>
	<p>— Нате, тату, що ваша дочка напекла. Їжте і радуйтеся. Сиділа Хиха в околоті, сиділа, а підпилі гості виходили з хати та все околот мочили. Вона сидить мокра на морозі та й змерзла. Тоді вбігає до хати та й на піч межи горшки. Та й усе примовляє:</p>
	<p>— Кожіжівки, верететена, кожіжівки, верететена.</p>
	<p>Так, ніби вона прясти хоче. Гості сміються. Татови й мамі незручно.</p>
	<p>Довго вони жили, але нічо не навчив чоловік Хиху. А як прийшла смерть, заслабла Хиха і вмерла. Чоловік пішов до Хотіня, щоб усе купити до похорону. Обмили Хиху і поклали на лавку. Накрили її полотном і чекають, що чоловік принесе з базару вбрання. Прийшов він, а жінки кажуть:</p>
	<p>— Давайте вбрання, будем куму вбирати.</p>
	<p>Виймає він усе, що купив: утиральники, хустини, полотно, хустини на деревце. А вбрання на жінку не купив.</p>
	<p>— Як грішне тіло вбратися хотіло, то най би було робило. Так і поховали Хиху.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Орличани, Хотинського району, Чернівецької області 4 липня 1976 року Дудка Марія Іванівна (1927)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
