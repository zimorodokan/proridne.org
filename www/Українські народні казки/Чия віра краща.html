<!--#include virtual="/-/inc/general__page_start.inc" -->
<title>Чия віра краща ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Чия віра краща» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чия віра краща.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чия віра краща <br><span class="article__headerDescription">Українська народна казка Закарпаття</span></h1>
	<p>Колись давно зійшлися два священики: християнський і жидівський рабин. Межи ними пішла розмова, і почали вони вихваляти кожний свою віру. Священик християнський проголошував, що його віра справедлива, а жидівський доводив, що його краща. І договорилися до того, що поспорили в заставку, що будуть змагатися без слів. Один буде задавати запитання, а другий відгадувати й знаками, без слів, відповідати. Запитання без слів буде задавати священик християнський, а рабин має відгадувати. І договорилися зійтися на фарі у християнського священика наступного дня.</p>
	<p>Пішов рабин і дуже зажурився. Ходить по місту та журиться, як би захистити авторитет свої віри. Не знав же, які той запитання буде давати.</p>
	<p>І тут стрічає його знайомий циган:</p>
	<p>— Що ви ходите такий зажурений?</p>
	<p>— А, — каже, — дай мені покій. Зайшовся в таку халепу. Маю одгадувати запитання християнського священика, чия віра краща. А я не знаю, які будуть запитання і що я буду відповідати. І запитання, і відповіді будуть без слів, а лем знаками. Чи збережу я авторитет свої віри?</p>
	<p>— А ви знаєте, що? — каже йому циган. — Заплатіть мені, і я піду за вас. Я одгадаю. Я виходив не з таких випадків.</p>
	<p>— Добре.</p>
	<p>Погодився рабин, договорилися на п’ятдесят корун — то тоді були добрі гроші — і рабин сказав, коли й куди має циган іти.</p>
	<p>Приходить циган до християнського попа. Піп видить, що прийшов не той, але умова була така, що говорити не міг нич. І показує циганови на стілець. Той зрозумів, що треба сідати. Тоді християнський священик задає запитання. Піднімає палець правої руки й показує на небо. Циган подумав, що би то означало, і показав пальцем на землю. Священик кивнув головою. То означало, що відповідь правильна.</p>
	<p>Тоді християнський священик показує пальцем прямо в око циганові. А циган не розумів того, навіть не подумав і показує два пальці. Священик змушений був знов погодитися, що відповідь правильна. Тоді третє питання — священик витягнув вперед долоню. А циган моментально кулак указав. І все, відповідь і на цей раз була правильна. Розсталися. Віра рабина, як думав християнський священик, виграла. І треба було стрітитися з ним.</p>
	<p>Пішов священик до рабина:</p>
	<p>— Ти підіслав мені такого вченого чоловіка, що одгадав відповіді на всі три мої запитання. Я йому показав, же бог сотворив небо, а він відповів, що й землю. Я йому показав, що бог сотворив Адама, а він мені відразу сказав, що і Єву. Я йому сказав, що бог держить світ на долоні, а він відповів, що як бог захоче, може стиснути світ в кулак. Так що твоя віра справедлива.</p>
	<p>Та й вони розсталися. А тут прибігає циган до рабина за платою. Бо ж договорилися про п’ятдесять корун.</p>
	<p>— Ви вже знаєте, що ваша віра виграла, ви мені дайте гроші. Але я там страху набрався. Я зайшов у кабінет на фарі його. А він мені наказав сісти. Я то зрозумів і сів собі на столець. Він мені показує, же верже мене так, що я встановлюся на небі. Але я не напудився. Я, — каже, — указав йому, же ним ударю до землі. Далі він розсердився і вказав, же ми виколе око. А я що? Вказав йому, що два ока виколю. Піп виставив долоню і вказав, же мені поза вуха дасть. А я виставив кулак, же йому кулаком дам.</p>
	<p>Рабин дав циганови гроші, і вони розсталися.</p>
	<p>Вийшло так, що священик і циган думали оба протилежне й зійшлися на одному. Священик думав про релігію, а циган про зовсім інше, але зійшлися вони на одному.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Турички, Перечинського району, Закарпатської області 29 березня 1991 року Мацо Юрій Михайлович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
