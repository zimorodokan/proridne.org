<!--#include virtual="/-/inc/general__page_start.inc" -->
<title>Чого собі не зичиш — іншому не бажай ☼ Українська народна казка ☼ Народна творчість</title>
<meta name="Description" content="Українська народна казка Буковини «Чого собі не зичиш — іншому не бажай» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чого собі не зичиш — іншому не бажай.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чого собі не зичиш — іншому не бажай <br><span class="article__headerDescription">Українська народна казка Буковини</span></h1>
	<p>Жили два брати. Один був багатий, а другий — бідний. Каже бідний до жінки: — Печи, жінко, колачі та підемо до брата. А вона йому:</p>
	<p>— Не піду я до твого брата, бо він не радий нам. Хочеш, то йди, а я не йду.</p>
	<p>Іде він, а багатого брата жінка виглянула у вікно, побачила його та й каже чоловікови:</p>
	<p>— Іде твій брат. Вийди напроти него, заведи його в комірчину під кагли та най він там п’є бражку.</p>
	<p>Вийшов брат, узяв від него ті чорні колачі та й каже:</p>
	<p>— Іди пий там бражку.</p>
	<p>Пішов він та так ту бражку пив, що вже всі гості з хати позабиралися, а він ще в сінях сидить. Брат виходи та й питає:</p>
	<p>— Мой, ти ще тут?</p>
	<p>— Тут.</p>
	<p>— Іди, бо я вже лягаю спати.</p>
	<p>Іде він собі вулицею та й гумотить. Чує, за ним ще хтось іде позаду та й гумотить. Він питає:</p>
	<p>— Хто це мені помагає співати?</p>
	<p>— Це я, Біда твоя. А він їй:</p>
	<p>— Ну, Бідо, будем ми ся розлучати.</p>
	<p>— А чо’? — питає Біда.</p>
	<p>— Бо я вмру, а ти лишишся. А вона каже:</p>
	<p>— І я з тобою вмру.</p>
	<p>— Ну й що з того, що ти вмреш? Але ж тебе коло мене не покладуть. Хіба що я тебе закопаю наперед, а коли я вмру, то мене покладуть коло тебе.</p>
	<p>Вона каже:</p>
	<p>— Най буде.</p>
	<p>І закопав він Біду під дубом.</p>
	<p>З тих пір почав він багатіти так, що вже до брата й не йшов. А брат дізнався, що той став таким багачем, приходи до него та й питає:</p>
	<p>— З чого ти, брате, так розбагатів, що вже до мене й не йдеш?</p>
	<p>— А мені твоя бражка помогла. Я з неї розбагатів.</p>
	<p>— Як, з бражки?</p>
	<p>— Як я твої бражки ся напив, то Біду піймив.</p>
	<p>— А де ти її подів? А він каже:</p>
	<p>— Закопав. — Де?</p>
	<p>— А там-о, під дубом. Багатий брат пішов під того дуба та й питає:</p>
	<p>— Бідо, ти ще жива? А вона йому:</p>
	<p>— Жива.</p>
	<p>— Я тебе пущу, то й зажиєш ти. Мій брат так забагатів. Та й викопав він Біду. І каже:</p>
	<p>— Іди до мого брата. Прожиєш.</p>
	<p>— Не йду я до твого брата. Він мене тримав голу й голодну — йду до тебе.</p>
	<p>Як пішла Біда до багача, то зробився той бідним, як колись його брат був.</p>
	<p>Що собі не зичиш, іншому не бажай.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 13 серпня 1985 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
