<!--#include virtual="/-/inc/general__page_start.inc" -->
<title>Як у чоловіка в очах двоїлося ☼ Українська народна казка ☼ Народна творчість</title>
<meta name="Description" content="Українська народна казка Буковини «Як у чоловіка в очах двоїлося» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як у чоловіка в очах двоїлося.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як у чоловіка в очах двоїлося <br><span class="article__headerDescription">Українська народна казка Буковини</span></h1>
	<p>Пішов чоловік орати і забув чересло взяти. Вернувся він додому за череслом. І не думав іти до хати, але глянув у вікно, що жінка роби. А вона там любується з кумом. Він розсердився та й пішов орати. Зажурилася жінка. Що буде? Що їй чоловік буде казати? Вже йому й обідати не несе. Іде вона вулицею, а назустріч їй бабка їдна йде.</p>
	<p>— Добрий день, бабко!</p>
	<p>— Дай Боже здоровля! А чого ти, дочко, так засмучена? А жінка й призналася:</p>
	<p>— Мій чоловік пішов у поле орати та й забув чересло взяти. Вернувся додому і побачив, як я з кумом цілувалась. Що тепер буде?</p>
	<p>А бабка каже:</p>
	<p>— Бог з тобою! Я тебе виручу від цего. Скажи мені, що він снідав, як ішов орати.</p>
	<p>— Часник і хліб.</p>
	<p>— А де він оре?</p>
	<p>— На полозі.</p>
	<p>Бере бабка куделю за пояс, іде та й пряде. (Колись жінки йшли дорогою й пряли. Я це бачила на свої очі.) Прийшла до того поля, зрівнялася з тим чоловіком та так дивиться на него.</p>
	<p>— Що дивитеся, бабко?</p>
	<p>— Ой Божечко, це ти? А я сьогодні рано снідала часником та й двоїться мені в очах. Де подивлюся — та й двоє на купі, та й двоє на купі.</p>
	<p>Та й пішла баба. А він собі подумав: «Та й я ж їв часник». Приїжджає увечері додому та й каже:</p>
	<p>— Дякуй, жіночко, тій бабці, що йшла з куделею та пряла. А то я мав сьогодні так тебе бити.</p>
	<p>— А чого?</p>
	<p>— Як я йшов у поле, то забув чересло взяти. Вернувся за череслом, заглянув у вікно і мені показалося, що ти з кумом любуєшся.</p>
	<p>Коли він з нею це говорив, кум був у хаті схований. Каже вона чоловікови:</p>
	<p>— Я ще й не це тобі скажу. У нас ще й вікна двоять. Вийди надвір та подивися, що тобі буде привиджатися.</p>
	<p>Він вийшов надвір та й дивиться у вікно — так само кум сидить з його жінкою й цілується. А чоловік узяв та й побив вікна, щоб не двоїли.</p>
	<p>Так жінка чоловіка і обдурила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1984 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
