<!--#include virtual="/-/inc/general__page_start.inc" -->
<title>Як бідний брат забагатів ☼ Українська народна казка ☼ Народна творчість</title>
<meta name="Description" content="Українська народна казка Буковини «Як бідний брат забагатів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний брат забагатів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний брат забагатів <br><span class="article__headerDescription">Українська народна казка Буковини</span></h1>
	<p>Був чоловік і мав два хлопці. Як помер, лишилися хлопці з мамою. Мама дуже любила меншого сина, а старшого — не так. Думає старший син: «Вженюся, бо з мамою жити тяжко. До тяжкої роботи все мене та мене бере, а не брата». Вженився і поклав собі хату окремо. Жиє бідно, бо мама нічого не хоче йому дати, а лиш все меншому сину.</p>
	<p>От уженився й менший син. Менший — багач, а старший — бідний. До того дійшло, що старший не має що їсти. Жінка каже йому:</p>
	<p>— Чоловіче, у нас є красивий килим: неси його на базар та продай. Купим за ті гроші хліба, бо інакше нам край приходи.</p>
	<p>Так він і зробив — продав килим та й іде з грошима додому. Іде він, а по городу поліція веде чоловіка в кайданах. Ведуть його і б’ють. Пожалів він того чоловіка, спиняє поліцію і питає:</p>
	<p>— За що ви закували чоловіка в кайдани та ще й б’єте його? А поліція каже:</p>
	<p>— Він не хоче платити державі податки. За те ми ведем його на суд.</p>
	<p>— А скілко податку він має дати?</p>
	<p>Поліція сказала якраз стілко, скілко він за взяв килим. Тоді він до кишені, виймає гроші, що взяв за килим, і дає поліції.</p>
	<p>— Пустіть чоловіка.</p>
	<p>Ті взяли гроші і того чоловіка пустили. А бідний брат пішов додому без грошей та й думає: «Гроші грішми, а чоловікови добре зробити — то велике діло».</p>
	<p>А той чоловік, що він за него заплатив, доганяє його та й питає:</p>
	<p>— Відки ти будеш?</p>
	<p>— З такого й такого села.</p>
	<p>Спитав той чоловік ще, як його звати, та й пішов собі. Приходи бідний чоловік додому, а жінка питає його:</p>
	<p>— Продав, Іване, килим?</p>
	<p>— Продав.</p>
	<p>— То купим хліба. А він каже:</p>
	<p>— Продав то продав, а грошей нема.</p>
	<p>Та й розказав, куди дів гроші. А жінка йому:</p>
	<p>— Добре ти, чоловіче, зробив. Ми якось проживем.</p>
	<p>Поїли вони, що мали, та й лягли спати. А вночі стукає хтось у вікно. Встає чоловік і питає:</p>
	<p>— Хто там?</p>
	<p>— Той, що ти його відкупив від поліції.</p>
	<p>Впустив його хазяїн до хати, а той поклав на стіл кошик. А в кошику приніс їсти й пити. Сіли вони за стіл, поїли й попили добре. Потому той чоловік каже хазяїнови:</p>
	<p>— Йдем надвір, у мене коло воріт є підвода.</p>
	<p>Вийшли вони, а там стоїть ціла підвода різного матеріалу.</p>
	<p>— Роби собі вітрини, розкладай матеріал і будеш мати свій магазин, — каже той чоловік хазяїнови. — Справляйся тут з цим усім, а я завтра ввечір приїду до тебе. Подивлюся, як ти все зробив.</p>
	<p>Встав чоловік рано і береться за роботу. Але грошей у него нема, лиш товар є. Він збив сам, як умів, полиці та вітрини, розклав товар. А на другий, вечір той чоловік привіз йому ще віз товару. Подивився, як хазяїн все зробив, і каже:</p>
	<p>— Це не діло, треба по-хазяйськи зробити.</p>
	<p>— Я б зробив, — каже хазяїн, — але у мене нема грошей. Роблю все своїми руками, як умію.</p>
	<p>Той до кишені і дає йому жменю золота.</p>
	<p>— На тобі ці гроші, найми майстрів і зроби все, як треба.</p>
	<p>А був той чоловік великий багач, такий багач, що не мав де гроші дівати. Він сам попросив поліцію, щоб його закували в кайдани, вели вулицями і били. Чи найдеться чоловік, що пожалував би його і викупив — ось що хотів він знати.</p>
	<p>Торгує старший брат, чим більше багатіє. А той щовечора везе йому віз нового товару. І довгий час це діло велося. Аж тут умерла його мама. Приходи до него брат і каже:</p>
	<p>— Треба нам поховати маму.</p>
	<p>Та як побачив брат, що в него таке добро, здивувався і думає: «Відки в него все це?»</p>
	<p>Поховали бабу. А ввечері приходи знов той, що привозив товар, та й питає:</p>
	<p>— Що в тебе доброго? А той йому:</p>
	<p>— Нічого доброго, мама вмерла. Сьогодні поховали її.</p>
	<p>— То заведи мене на кладовище і покажи, де твоя мама похована. Він повів його і показав мамину могилу. А той чоловік каже:</p>
	<p>— Ти йди додому, а я зостануся та помолюся за твою маму. Добра вона була баба.</p>
	<p>Пішов, а той відкопав бабу, витягнув її з ями, взяв на плечі і несе її в поле, де був табун коней меншого брата. Лови в табуні жеребця, кладе бабу верхи на жеребця, прив’язує, дає бабі в руку добрий бук, і їздить баба помежи табуном з буком у руці.</p>
	<p>Рано пастухи побачили, що баба верхи на жеребці їде. Пішли до свого хазяїна і кажуть:</p>
	<p>— Ваша мама їздить по полю верхи на коні.</p>
	<p>Пішов хазяїн до коней, подивився та й думає: «Прийшла баба, щоб поділити нас з братом кіньми». Пішов до брата та й каже:</p>
	<p>— Прийшла мама ділити межи нами коні. То йди поділимося та поховаєм її другий раз.</p>
	<p>Поділилися вони кіньми пополам, а менший брат каже:</p>
	<p>— Бери собі й того коня, що на ньому мама їхала.</p>
	<p>Взяв собі брат ще й того коня, і поховали вони маму другий раз. А ввечері знов приходи до старшого брата той чоловік і питає:</p>
	<p>— Ну, що нового?</p>
	<p>— Все добре. Мама поділила нас кіньми.</p>
	<p>— Я ж казав, що вона добра баба: вона все братове добро поділи пополам.</p>
	<p>На другу ніч витягає той чоловік бабу з могили ще раз. Приноси її до меншого брата в гамбар, дає їй лопату в руки і сторцює коло хліба. Приходи рано менший брат до старшого і каже:</p>
	<p>— Вернулася мама, щоб поділити нас хлібом. Ходім та поділимося. Поділилися вони хлібом, беруть бабу і ховають третій раз.</p>
	<p>А ввечері знов приходи той чоловік до старшого брата.</p>
	<p>— Ну, що?</p>
	<p>— Прийшла мама та поділила нас обох хлібом. А той каже:</p>
	<p>— Щоб баба не мучилася щовечора, піди сам до брата та й скажи йому: «Поділімся всім, що в тебе є. І хай не тривожиться мама».</p>
	<p>Пішов старший брат до меншого та й каже:</p>
	<p>— Знаєш що, брате? Давай поділимося добром самі, щоб більше мама не мучилася.</p>
	<p>І той погодився. На другий день поділилися вони всім пополам, а на вечір приходи той чоловік до старшого брата і питає його:</p>
	<p>— Ну, як?</p>
	<p>— Поділили ми все добро.</p>
	<p>— Я ж казав, що твоя мама хороша баба. Ну як, ти задоволений тим, що я тобі дав за гроші, які ти заплатив за мене поліції?</p>
	<p>Старший брат подякував йому файно, бо був тепер багатший за свого меншого брата. Попрощалися вони, і той пішов. А старший брат дуже добре жив до самої смерти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 24 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
