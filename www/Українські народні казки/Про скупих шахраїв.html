<!--#include virtual="/-/inc/general__page_start.inc" -->
<title>Про скупих шахраїв ☼ Українська народна казка ☼ Народна творчість</title>
<meta name="Description" content="Українська народна казка Покуття «Про скупих шахраїв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про скупих шахраїв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про скупих шахраїв <br><span class="article__headerDescription">Українська народна казка Покуття</span></h1>
	<p>Був в однім селі чоловік. Хотів якось так жити, щоб не робити, а мати. І зачав радитися з жінкою. Каже їй:</p>
	<p>— Назбираймо в мішок жолуди і нарвім у відро горіхів ліскових. Насипмо мішок жолуди, а зверху ті горіхи. Як хто схоче купити трохи горіхів, я скажу: «В мене нема ваги, купуй цілий мішок».</p>
	<p>— Добра твоя порада, — каже жінка. — Будем мати гроші. І так вони підрихтувалися на базар.</p>
	<p>А в другім селі був такий самий чоловік. Порадився і він з жінкою:</p>
	<p>— Нарвемо в лісі моху і обстрижем одну вівцю. Поставимо мох на спід, а зверху — вовну. Як хто схоче купити вовни, я йому скажу: «В мене ваги нема. Купуйте повний мішок разом».</p>
	<p>А жінка каже:</p>
	<p>— Добра твоя порада. Будем мати гроші.</p>
	<p>Через два дни був ярмарок. Чоловік поніс свою «вовну», а той з другого села повіз «горіхи». Ярмарок був гучний, покупців було дуже багато. Той, що продавав «вовну», каже покупцям:</p>
	<p>— В мене ваги нема, я продаю разом повний мішок.</p>
	<p>Купця на повний мішок не було. І він не продав ані кілограма. А той, що вивіз «горіхи», теж каже покупцям:</p>
	<p>— Не продаю на кілограми, продаю разом цілий мішок, бо в мене ваги нема.</p>
	<p>Та й не продав він ані кілограма. Весь ярмарок розійшовся, лиш той лишився з «вовною», а другий з «горіхами». Той, що мав «вовну», підійшов до того, що мав «горіхи», та й каже йому:</p>
	<p>— Ти що продаєш?</p>
	<p>— Горіхи.</p>
	<p>— Почому твої горіхи?</p>
	<p>— Я на кілограми не продаю, але всі разом, бо в мене нема ваги. А ти що продаєш?</p>
	<p>— Я продаю вовну.</p>
	<p>— Та й чому ти не продав?</p>
	<p>— Бо купці хотіли по кілограмах, а я кожному говорив, що в мене ваги нема. «Купуйте разом цілий мішок», — казав я їм. А такого купця не було, то я нічого й не продав.</p>
	<p>Як той учув, що другий продає вовну, а той учув за горіхи, оба разом і кажуть:</p>
	<p>— Може, би ми помінялися? Мішок за мішок. Ти мені вовну, а я тобі — горіхи.</p>
	<p>Так вони й зробили.</p>
	<p>Той приїхав додому, дивиться до мішка, а там зверху оден кілограм вовни, а решта мох. Кличе він жінку та й говорить:</p>
	<p>— Дивися, який мудрий. Такий самий, як і ми. Він думав, що мене перехитрує, а сам має жолудь, а не горіхи.</p>
	<p>А той, що привіз «горіхи», дуже ся втішив, кличе жінку:</p>
	<p>— Ходи сюди! Маємо міх горіхів за кілограм вовни. Розв’язують мішок, а там жолудь. Та й говорить чоловік до жінки:</p>
	<p>— Но, ще-м найшов такого самого, як ми. Як ми оба такі мудрі, коби ми ся здибали.</p>
	<p>Повиходили вони другий раз обидва на ярмарок. І оден другого впізнали. Звиталися оба, і каже оден до другого:</p>
	<p>— Якби ми пішли разом у світ, могли би прожити. А той каже:</p>
	<p>— Який гучний ярмарок був, а лише нас два на цілий ярмарок таких мудрих.</p>
	<p>Познайомилися обидва, і каже оден до другого:</p>
	<p>— Прийди до мене.</p>
	<p>Той прийшов до него, поговорили вони.</p>
	<p>— Ходім, — каже, — в світ, будем жити.</p>
	<p>Та й пішли вони в світ. Довго йшли і десь на п’ятому селі зайшли до пана, запитали за роботу. А пан каже:</p>
	<p>— Є робота для вас обох. Оден буде студню копати, а другий штири корові пасти.</p>
	<p>А вони питаються, яка платня буде.</p>
	<p>— Тому, що буде студню копати, за квадратний метр, а за двадцять сантиметрів глибини триста грам ковбаси. А тому, що буде худобу пасти, така сама платня. Що той укопає й заробить, то й другий дістане. Обрахуєтеся ввечері, бо я ввечері буду платити.</p>
	<p>Пан вигнав з одним штири корові на пасовисько і сказав:</p>
	<p>— Се поти моє, і поти паси. Щоб людям шкоди не робив, бо штраф будеш платити.</p>
	<p>Приходить пан додому і дає роботу другому:</p>
	<p>— Отутка копай і живо.</p>
	<p>Той копає та й ся змучив. А пан стоїть та й усе гонить його, підганяє:</p>
	<p>— Борше, борше копай.</p>
	<p>Той лиш хоче спочивати, а пан його патиком. Так його до вечора змучив. І надумав той, що копав: «Треба змінятися. Вже я піду корови пасти. А той, що пас, най копає».</p>
	<p>Пастух пригнав корови з паші, а цей говорить:</p>
	<p>— Як тобі паслося?</p>
	<p>— Так добре. Коби-м був узяв ще крісло. Худоба пасеться на однім місці, а я стою.</p>
	<p>— А чому ти не сів?</p>
	<p>— Бо там земля вогка. Я боявся, щоб ся не простудив. А як тобі копалося?</p>
	<p>— Та добре копалося, — каже. — Лиш зачну копати, а пан каже: «Ти спочинь. Та їж. Що тобі дати?» Цілий день копаю і навіть хустини не маю, би втерся. Душно копати. Але пан усе каже: «Спочинь».</p>
	<p>Та й каже той, що копав яму:</p>
	<p>— На другий день поміняймося. Уже ти підеш копати, а я буду пасти.</p>
	<p>Оден другому набрехав за свою роботу, і погодилися помінятися. Той, що гони пасти, говорить сам до себе:</p>
	<p>— Добре, що ти мені сказав, як худоба пасеться. Я не буду стояти, а озму з собою крісло. Худоба буде пастися, а я буду собі сидіти.</p>
	<p>Вигнав він пасти, а там корчі. Пригріло сонце, худоба задерла хвости догори, бо муха кусає. А він ще з собою панське крісло носить. Бігав за тою худобою до самого вечора і пригнав худобу додому чисто мокрий. Нічого не говорить свому колезі. А ввечір здибаються. Той, що копав студню, каже:</p>
	<p>— Я так сьогодні набрав від пана. Я вже й не пам’ятаю, кілько він мене разів нагайкою вдарив. Але як уже смеркалося і я мав виходити з тої студні, добув там золото. Панови ніц не сказав. Не сказав за те, що він мене так обманив і я набрав фест нагайок. Ми лягаймо спати, але перш порадьмося. Ти видиш, онде стоїть мішок і мотузок. Ти більший за мене і здоровший. Ти мене спусти з мішком у ту студню. Я золото заберу в мішок і вночі втечемо.</p>
	<p>Як цей то вчув, уже тому не каже «товариш», вже називає його кумом. А той йому:</p>
	<p>— Добре ми се придумали.</p>
	<p>І вони вже й не спали, лиш чекали пізньої ночі. Були оба одної гадки, але оден другому не признавався, що буде далі.</p>
	<p>Той малий спустився вдолину по шнурку, а другий вгорі чекає, аби той сказав: «Тягни». Той зібрав золото в мішок. Його було так зо двадцять кілограм. А кум був малого росту. Заліз у мішок, прорізав у мішку маленьку дірочку, добре закріпив мотузок до мішка та й каже:</p>
	<p>— Куме, тягніть!</p>
	<p>А кум тягне та й думає: «Я золото витягну, а його там лишу». Тяжко йому було тягнути, але дуже надія бавила. «Буду мати багато золота. А він най там пропадає». Витягнув золото разом з кумом та й думає собі: «Ну й багато золота тут є!» І навіть не розв’язував мішок, лиш ножиком утяв мотузок, мішок на плечі і давай драла. Сили мав багато і зразу сильно пер, бо дуже ся тішив золотом. Але нарешті ся змучив та й уже поволи несе. А той собі в мішку таке придумав. Стиха говорить:</p>
	<p>— Ку-у-ме-е.</p>
	<p>Кум оглядається, де він? Не видно. Далі несе. Тяжко, але несе. А той уже дужче:</p>
	<p>— Ку-у-уме! Почекайте.</p>
	<p>Він ся оглядає, десь близько вже той, бо чути його голосніше. Але не видно. Та вже й нести не може. Думає собі: «Сяду та й перепочину. Але на землю сідати не буду. Сяду на цей гузок». І сів на кума. А кум обзивається:</p>
	<p>— У вас совісти нема. Ви мені сіли на голову.</p>
	<p>Як почув се кум, аж ляк його зібрав. Відки взявся в мішку кум? Розв’язав він мішок та й говорить до кума:</p>
	<p>— Но, — каже, — куме, з вас добрий чудак. Ми оба одної гадки. Та вже й розвиднилося. Каже кум:</p>
	<p>— Мені ближче до хати. Ходімо до мене, будемо ділитися грішми. Прийшли вони оба до того кума, і зачали ділитися. Та й так вони ся ділили, що оден другому не попускав. І в кінці вийшло, що не стало одному два ґрейцари. А другий каже:</p>
	<p>— Куме, ви йдіть додому, а в неділю прийдете до мене. Я ся постараю та й вам віддам.</p>
	<p>А він такий скупий, що тих два ґрейцари віддати не хоче. І таке придумав разом з жінкою:</p>
	<p>— Як кум буде йти в неділю до нас, нам буде його добре видно на стежці. Ти мені приготуй шмаття, таке, як убирають покійника. Як надійде кум, ти мене збереш як мертвого.</p>
	<p>Прийшла неділя. Каже жінка:</p>
	<p>— Кум іде.</p>
	<p>І за дві хвилині кум уже готовий на смерть. Той приходить до хати, а кум лежить мертвий. Стало йому жаль. І не так за кумом, як за двома ґрейцарами, що дурно йшов. Але подумав собі: «Що було, то було. А тепер піду та хоч куплю свічку. Запалю її та й помолюся за кума». Там була близько крамниця, і він швидко з тою свічкою вернувся. Запалив, укляк коло кума. А жінка забула убрати «мертвого» в черевики. Цей подивився, а в кума на ногах такі довгі нігті, не обтяті. І нагадав він собі за ті два ґрейцари, що кум винен. «А я ще до тебе й прийшов. День збавив. Ще й свічка мене коштує. Видко, що два ґрейцари пропали». Думає він собі і за свій дім, і за сей дім, і за кума.</p>
	<p>А свічка теньґо розгорілася, і дійшло до того, що свічка притулилася до ніг кума, до найбільшого пальця. І запекло під ніготь. Який кум був твердий і скупий, але сего не витримав. Схопився та й каже:</p>
	<p>— Куме, я би вам так за все золото не зробив, як ви за два ґрейцари мені зробили. Так мене впекли!</p>
	<p>— А ви, куме, будьте раді тому, що я вас оживив з мертвих. Ви щось, куме, неохоче встаєте. Ви ж знаєте, що я прийшов за боргом. За двома ґрейцарами.</p>
	<p>Кум піднявся та й перепрошує його:</p>
	<p>—... Я ще не встарав два ґрейцари. Прийдіть другої неділі. І пішов кум додому. А цей подумав та й говорить до жінки:</p>
	<p>— Я в суботу викопаю в саду довгу ямку. Як буде йти кум, я залізу в ту ямку, ти мене прикриєш довгою скринькою і соломою, а зверху землею притрусиш. Як кум прийде, скажеш йому: «Аж тепер помер». А він скаже: «Де його поховали?» Ти йому скажеш: «Ондечка в саду гробик. Тут його поховали, аби не ходила так часто на цвинтар, бо я частенько буду молитися».</p>
	<p>Кум у неділю приходить і питається жінки:</p>
	<p>— Де кум?</p>
	<p>Вона й не відзивається, лиш рукою махнула. А він їй говорить:</p>
	<p>— Що ся стало?</p>
	<p>— Помер.</p>
	<p>— А ви не брешете? — каже він.</p>
	<p>— Ні. — Та й показує у вікно. — От бачите, могилка його в саду. А кум, могилку якого показувала жінка, колись казав йому, як вони за столом гостилися: «У мого сусіда є такий великий бик, що як він ся вриває, то всі сусіди до хати тікають, так само й я з жінкою тікав не раз». Як жінка показала йому той гріб, він сказав:</p>
	<p>— Я йду помолюся.</p>
	<p>І як він ішов до «гроба», то сильно ногами гупав. Став на той «гріб» і зачав фест ревіти, та як бик. А в тім «гробу» була маленька дірочка непомітна. Щоби він міг дихати і не задушився. Кум з ями через ту дірочку що має сили кричить:</p>
	<p>— Жінко, іди до сусіди, най озме бика! Бо він мене тутки задавить! А кум каже:</p>
	<p>— То ви там, куме? Виходіть, виходіть відти. Та й віддавайте мені борг.</p>
	<p>Вилазить він та й аж забожився, що не має двох ґрейцарів.</p>
	<p>— Бігме, — каже, — не маю.</p>
	<p>Це вже було коло полудня. Жінка зварила їсти, і вони при обіді радяться. Каже кум до кума:</p>
	<p>— Треба нам піти і заробити грошей. Аж тоді я вам, куме, віддам. Бо я таки не маю звідки. Ходім до сусіднього села на вечірню до церкви. Станемо коло бабських дверей. Вечірні все правиться перед вечором, як смеркається. Станем за двері, повклякаєм і будем довго молитися. Люди будуть з церкви виходити, а паламар буде гасити світло. Буде темно, ми заховаємося в церкві і заночуємо там.</p>
	<p>Так вони й зробили. Паламар світло загасив, церкву замкнув, а їх не бачив. Говорить оден до другого:</p>
	<p>— Треба трохи зачекати, поки люди спати полягають, бо нам треба засвітити і гроші найти.</p>
	<p>А другий каже:</p>
	<p>— Де ж ми будем тут ночувати?</p>
	<p>— Я залізу на хори.</p>
	<p>— А я, — каже другий, — лягаю в цю скриньку, у свічник. Скринька була порожня, кум заліз у неї і зверху закрився тими дверцятами.</p>
	<p>Довго не могли вони заснути. Аж раптом чують — хтось іде і відмикає в церкві двері. Прийшли до церкви злодії. Дванадцять їх було. Засвітили, церковні гроші забрали.</p>
	<p>— Тепер, — кажуть, — поділимося грішми.</p>
	<p>А вони вже кілька церков обікрали. Поставали в ряд, а найстарший розкладає гроші по купках. І так йому вийшло, що розіклав він не на дванадцять купок, а на тринадцять. Та й каже:</p>
	<p>— Мені ще таке ніколи не трафлялося. Кому ж має бути тринадцята купка, як нас є дванадцять?</p>
	<p>Довго вони не балакали і вирішили. Оден сказав:</p>
	<p>— Хто цю скриньку за одним махом перетне шаблею напоперек, той буде мати цю купку грошей.</p>
	<p>У них усіх була зброя. Оден з найдужчих каже:</p>
	<p>— Я перетну її за одним разом.</p>
	<p>Сю розмову вчули обидва куми. Той, що лежав у скриньці, подумав: «Мені вже все». І не знав, що робити, доки не вчув, як злодій витягає шаблю з похви. Як се вчув, у ту ж мить вивернув віко і що сили мав крикнув:</p>
	<p>— Уставайте, умерлі! Бо живі мертвих рубають!</p>
	<p>Як скочив він на ноги, усі злодії спудилися. А той з хорів кричить:</p>
	<p>— Я вже є!</p>
	<p>Першого бачать злодії, що вже коло них є. А другий на хорах! Глипнули злодії по стінах, а там так багато образів! Великих, з хлопа ростом. Кинули злодії свічку, а самі в ноги.</p>
	<p>Тоді куми зійшлися, засвітили і діляться грішми. Тими, що злодії лишили. Поділилися так, що нарівно вийшло. А борг, два ґрейцари, в кума так і лишився. А той такий упертий, що два ґрейцари втратити не хоче. Кричить до кума:</p>
	<p>— Та в мене хід кілько коштує! Я дни тратив через тих два ґрейцари! Та майте совість, порахуйте мій труд та віддайте мені два ґрейцари!</p>
	<p>І сваряться вони там. А злодії вийшли за село, посідали і говорять між собою. Питає найстарший усіх:</p>
	<p>— Хто з вас таке чув, аби мертві вставали?</p>
	<p>І кожен відповів:</p>
	<p>— Се неправда! Але треба вернутися й перевірити. Ми ж там гроші лишили.</p>
	<p>— Хто піде перевіряти?</p>
	<p>І післали вони одного. Не дуже він хотів іти, але пішов. Потихеньку, потихеньку прийшов аж під двері. Прислухається, чи там хтось є, чи йому причувається? А ті сваряться потиху:</p>
	<p>— Та ви ж маєте. Та вже дайте мені моїх два ґрейцари. — Та я, — каже, — пізніше вам дам.</p>
	<p>— Та дайте два ґрейцари вже.</p>
	<p>А злодій хотів конче перевірити, чи їх так багато є, що одному не стало два ґрейцари. Помаленьку відчиняє двері. Вони дуже туго відходили, і він протиснув голову. А куми були близько дверей. Оден кум побачив шапку злодія і подумав, що як злодії тікали, то й шапку загубили в дверях. Схопив її і кинув кумови.</p>
	<p>— Нате! Маєте за два ґрейцари шапку!</p>
	<p>А той злодій почув це та як пірве тікати! Прибіг та й говорить до своїх товаришів:</p>
	<p>— Їх там так багато є, що ми ділилися цілими купками грошей, а вони поділилися по два ґрейцари, і одному не стало. Я хотів подивитися, просунув голову в двері, а він як хапне за шапку! Та й пішла моя шапка за два ґрейцари. А як ви не вірите, то йдіть та й перевірте.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Копачинці, Городенківського району, Івано-Франківської області 13 березня 1988 року Дутка Петро Якович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
