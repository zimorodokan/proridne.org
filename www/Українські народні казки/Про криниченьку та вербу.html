<!--#include virtual="/-/inc/general__page_start.inc" -->
<title>Про криниченьку та вербу ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про криниченьку та вербу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про криниченьку та вербу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про криниченьку та вербу <br><span class="article__headerDescription">Українська народна казка Чернігівщини</span></h1>
	<p>Жив у селі шинкар і мав свій шинок. Багато чоловіків і хлопців бувало там. Дружина шинкаря померла і він залишився сам з маленькою Оленкою на руках. Дочка підростала і скоро стала красивою, стрункою дівчиною. Багато хлопців заглядалися на Оленку і годинами просиджували в шинку. Але дівчина нікого з них не виділяла, з усіма була щира і привітна.</p>
	<p>Якось з’явився у пана Хаєцького молодий гарний наймит Василь. Полюбив Василь Оленку всією душею. Оленка відповіла взаємністю. Та не про таку пару для своєї єдиної дочки мріяв шинкар. Наказав він Василеві і близько не підходити до шинку та своєї дочки. Олена вельми сумувала за Василем.</p>
	<p>Якось зустрілися вони біля криниці. Розповіла Оленка Василеві, як щиро кохає його і не може без нього жити. А шинкар, довідавшись про це, вигнав Василя з села.</p>
	<p>— Не тужи, моя мила Оленко, — сказав Василь, — я тепер тебе не покину і ніякі погрози твого батька мене не злякають.</p>
	<p>Цілий місяць потайки вони зустрічалися біля криниці. Дізнався про це шинкар, розгнівався. Поїхав у місто і попросив, щоб Василя забрали в солдати. Гірким було прощання закоханих. Оленка плакала і обіцяла:</p>
	<p>— Я дочекаюся тебе, Васильку!</p>
	<p>Пішов Василь у солдати і наче в воду канув. Ні листа, ні вісточки не шле солдат Олені. Всі сльози вже вона виплакала. Вийшла дівчина ввечері до криниці, де вони з Василем стрічалися і заспівала:</p>
	<p>Летить голка через балку</p>
	<p>Та й летючи кряче.</p>
	<p>Чорнобрива дівчинонька</p>
	<p>Ходить гаєм, плаче.</p>
	<p>Не пускає її мати</p>
	<p>Вранці до криниці.</p>
	<p>Ні жито жать, ні льону брать</p>
	<p>Ні на вечорниці.</p>
	<p>Враз з’явилася перед нею стара баба і сказала:</p>
	<p>— Тужи, плач, моя горлице. Нема твого Василя, загинув на чужині.</p>
	<p>Кинулася Оленка до старої, схопила за руки та з горя і туги перетворилася на молоду і гарну вербу. А стара пропала так само, як і з’явилася.</p>
	<p>Через рік повертається щасливий Василь додому. Розказали йому добрі люди про все, що сталося. Прийшов він до криниці, сів під вербою і гірко заплакав. Прийшли вранці жінки до криниці, а там біля верби виріс молодий гарний дубок.</p>
	<p>Так і стоять вони поруч, простягаючи одне одному руки-гілля. Захищає дуб вербу від вітру, а в бурю ніжно пригортає до себе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>91 (4534а). Про криниченьку та вербу. СУС —. Записала Максименко Марина (8 клас) 2008 року. Білик Агафія Несторівна (1924). Чернігівська область, Новгород-Сіверський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
