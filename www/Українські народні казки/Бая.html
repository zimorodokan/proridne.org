<!--#include virtual="/-/inc/general__page_start.inc" -->
<title>Бая ☼ Українська народна казка ☼ Народна творчість</title>
<meta name="Description" content="Українська народна казка Покуття «Бая» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бая.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бая <br><span class="article__headerDescription">Українська народна казка Покуття</span></h1>
	<p>Були пан і пані. Дітей у них не було. Поїхав той пан на війну. Був він на тій війні три роки. Прийшов з війни, а в жінки його уродилися два хлопці-близнюки. Почали ті хлопці підростати, і неоднакові вони були. Молодший був хоробрий, бойовий, а той, що вперед уродився, був розцяцьканий, лиш коло маминої спідниці тримався. Молодший вийде надвір, бавиться, чимось займається, а той коло мами сидить. Молодший виведе з колешні коника, сідає на него і по подвір’ю їздить. Тато більше любив молодшого, як старшого. Повиростали вони великі. Тоді молодший каже: — Тату, я би хотів поїхати трохи в світ, щось десь видіти. Тато пускає його, а мама не хоче. Врешті, якось вговорили й маму, вона погодилася і пустила. Дали йому на дорогу грошей, їди дали всілякої.</p>
	<p>А в колешні було в того пана багато коней. А один кінь був невеличкий, і сей хлопець любив того коника, бо він усе на нім їздив по подвір’ю. Хлопець зайшов з татом до колешні, а тато й каже йому:</p>
	<p>— Вибирай собі коня, якого сам хочеш. Аби не йшов пішки. А він каже:</p>
	<p>— Я беру собі осего маленького, на котрім їздив.</p>
	<p>— Та бери.</p>
	<p>Тато пішов до хати, а хлопець зостався з коником. А сей коник був віщун. І такі були хвилі, що він і говорив. Каже коник хлопцеви:</p>
	<p>— Скажи татови, най дасть ту капестру на мене, що в него в хаті висить.</p>
	<p>Хлопець пішов до хати і каже татови:</p>
	<p>— Тату, дайте мені на мого коника капестру, що ви в хаті її тримаєте.</p>
	<p>Тато спочатку не хотів дати, а відтак подумав та й дав. Хлопець вийшов надвір, одяг капестру на коника та й поїхав. Їздить собі скрізь світом, дивиться.</p>
	<p>Їде він одним містом, а то щось люди в місті купками стоять і балакають. Прислухається до тої бесіди, а вони говорять та й плачуть. Підходить до людей та й питає:</p>
	<p>— Чого ви плачете? А люди кажуть йому:</p>
	<p>— У нас за містом є така велика печера. В тій печері жиє така сильна змія, що на день пожирає одну людину. Цісар сказав: «Якби хто тоту змію зарубав, то я би дав за него доньку».</p>
	<p>Послухав він тої бесіди та й поїхав. Ляг у лісі спочивати, а коник ляг коло него та й говорить:</p>
	<p>— Ти їдь до цісаря і наймися в него служити. Але переміни себе на німого, аби ти ні до кого не говорив.</p>
	<p>Приїхав він до цісаря і показує там на минтах, щоби взяв його служити. Він би в цісаря щось робив. А був він дуже файний, той хлопець. Та нічого не говорив, лиш «бая-бая, бая-бая». Така бесіда була в него, як у німого. Цісар не хотів його приймити, але цісареві доньки упросили:</p>
	<p>— Тату, прийміть його, се гарний хлопець. Прийміть.</p>
	<p>Цісар послухав своїх дочок, приймив. І зачав він у цісаря служити. Що йому скажуть зробити, він послухає та й зробить. Але не говорить нічого, лиш «бая-бая». Що скажуть зробити, він то поробить і забігає д’цим дівчатам, цісаревим донькам. І дівчата вже так з ним звиклися, як з рідним. Прийде до них, вони всі три плетуть светри, а він помагає їм мотати нитки. Щось їм показує на минтах, а вони сміються. Каже він: «Бая-бая». І сказали дівчата:</p>
	<p>— Се наш Бая.</p>
	<p>Нарешті наймолодша донька його собі вподобала, але нікому не признається. І думає вона: «От якби він не слуга і не німий, я би взяла його за чоловіка». І він її собі сподобав, ту дівчину. Інших нє, а її сподобав.</p>
	<p>Але одного разу прийшло до цісаря, аби давав змії на жертву старшу дочку. Тоді що? Все зачинає плакати. Він зайшов до покою, а се все плаче. Киває він на них, показує, як німий: «Чого ви плачете?» А вони йому показали на минтах. Подивився він, махнув рукою та й пішов до роботи.</p>
	<p>Завтра вже виряжае цісар старшу доньку на страту. І дає оголошення, щоби з’їздилися люди дивитися, як буде змій пожирати його доньку.</p>
	<p>А Бая кожного вечора ходить до свого коника. Дає йому їсти й пити і з ним радиться, що робити. Пішов і того вечора до него. Та й каже коникови, що завтра йде на страту цісарева старша донька. А коник йому:</p>
	<p>— Я знаю про се. Завтра, як вона піде на страту, ти би зайшов до мене.</p>
	<p>На другий день цісар закликав своїх близьких, знайомих, аби з нею погостилися, попрощалися. Але ще нім гості зійшлися, Бая забіг до покою та й видить, що всі три доньки убрані в чорне і плачуть. А як зачали сходитися гості, хлопець побіг до стайні д’тому коникови. У цісаря всі сіли за столи, а Бая — коло коника. Він каже йому:</p>
	<p>— Іди в той кут. Там є великий камінь, а під каменем залізна пака стоїть у земли. У тій паці є різне убрання. Бери на голову сиву шапку, вбирайся в червоний жупан і бери золоту шаблю. Ту меншу шаблю, що там є.</p>
	<p>Він се зробив. Убрав сиву шапку, червоний жупан, сині шаровари.</p>
	<p>— ...Закладай на мене золоту капестру, що є в тій паці. Одяг він на коника золоту капестру.</p>
	<p>Як уже всі пішли під ту печеру, де змія мала цісареву доньку з’їсти, тоді малий коник перемінився на сивого коня з золотою гривою. Вони скоро виїхали зі стайні, щоби ніхто не вздрів, відки вони. Приїздять під ту печеру. А там народу, як трави та й листу. Став хлопець на боці.</p>
	<p>Нарешті виходить з печери змія. А дівчина стоїть перед печерою і молиться. Тут наскакує на ту змію сивий кінь! А лицар раз шаблею махнув — і змію зарубав. І сказав цісарівні:</p>
	<p>— Ти свобідна, вертайся додому.</p>
	<p>Люди зачали кричати, плескати, а він вискочив з межи людей і зник. Але там, у тій печері, жило ще дві змії, не лиш ся. Приходить приказ, аби сей цісар давав змії середущу доньку. І знов плачуть усі, бо середуща має йти. Знов цісар скликає людей і робить такий самий обід, бо відпроваджує на страту середущу доньку. І знов іде хлопець до свого коника. А коник каже:</p>
	<p>— Нічо’, най ідуть з дому, і ми поїдемо знов.</p>
	<p>Прийшов хлопець до стайні, сей Бая, а коник йому говорить:</p>
	<p>— Бери вбирай біле вбрання, а чорну шапку. А шаблю бери ту більшу, бо сей змій буде мати шість голів. З ним буде гірше боротися.</p>
	<p>Він убрався так, як коник сказав, а той перемінюється на чорного коня з білою гривою.</p>
	<p>Приїздять під ту печеру, а там уже середуща донька чекає на змія. Змій вийшов з печери. Шість голів! Як скочив на него чорний кінь з білою гривою! А лицар рубає шаблею тих шість голів. А кінь копитами ще й толочить ті голови. Зарубав хлопець змія і каже до середущої доньки:</p>
	<p>— Ти свобідна. Іди додому. А сам з гурту зник.</p>
	<p>Приїхали вони до стайні, коник перемінився на такого, як був, а хлопець перебрався в домашнє вбрання і пішов до цісаря. Та й далі робить своє, а дівчата цісарські плетуть светри, щось роблять собі. Дуже веселі, що дві визволилися.</p>
	<p>Пройшло пару день. Знов повідомили цісаря, що треба давати доньку на жертву. Наймолодшу. Все плаче дома, бо не знають, чи ще хтось такий знайдеться, аби й сю визволив, наймолодшу. І знов цісар скликає людей. Дав людям перекуску, бо вже зараз ідуть виряджати наймолодшу доньку. Цісар запросив і музику, аби грала їй на прощання.</p>
	<p>А Бая пішов знов до свого коника. Донька подивилася скрізь помежи люди, що його нема, та й каже:</p>
	<p>— А де наш Бая? Я хочу з ним попрощатися.</p>
	<p>Зачали за ним шукати, а його нема. Та й уже йдуть усі разом до тої печери.</p>
	<p>А коник каже хлопцеви, Баї тому:</p>
	<p>— Убирай усе чорне вбрання. Би все було чорне. Бо сей змій має дванадцять голів, і кров з него буде далеко летіти. І чорну шапку на голову бери, аби не видко було крови.</p>
	<p>Бая убрався у все чорне, кінь перемінився на червоного. Червоний темний кінь, як вишні.</p>
	<p>— Їдем туди.</p>
	<p>Приїхали під печеру, а там наймолодша цісарева донька так плаче. І питає людей:</p>
	<p>— Чи нема тут нашого Баї, аби я його побачила послідній раз і попрощалася з ним?</p>
	<p>І дивиться вона, що ніхто не приїздить їй на поміч, аби її обрятував. Нарешті прилітає кінь здоровенний, а на кони — лицар. І каже той лицар до людей:</p>
	<p>— Ідіть далеко в сторону, аби ні на кого не бризнула зі змія кров, бо ся кров палить шкіру.</p>
	<p>Все відійшло, всі люди. Вилазить змій, дванадцять голів має. Лицар махнув шаблею, шість голів стяв і зімлів. А змій конає і не може сконати. Доки лицар відпочивав, кінь топтав змія. Лицар відпочив і зрубав других шість голів. І потому сказав до людей:</p>
	<p>— Люди, розходіться по своїх домах і будьте спокійні. А ти, цісарівно, іди щаслива додому.</p>
	<p>І зник з гурту. Цісар сказав:</p>
	<p>— Шукайте сего лицаря, аби я йому віддячився за все.</p>
	<p>Народ розійшовся по домах, і цісар пішов з своїми дітьми додому. А хлопець Бая вернувся до стайні, розібрався скоро і пішов до цісаря на своє місце. У цісаря балакають. Каже цісар:</p>
	<p>— Було три лицарі, що обрятували мої доньки. Треба писати по всім світі, аби ті лицарі приїхали до мене. То я віддам за них доньки, за тих трьох. Котрий котру обрятував.</p>
	<p>І цісар розписав скрізь такі оголошення: «Котрі лицарі обрятували мої доньки, я буду за них ті доньки віддавати». Люди скрізь поперечитували ті оголошення. І писалося в них також, на котрий день мають приїздити лицарі. І він собі вибере серед них зятів.</p>
	<p>І поприїжджало багато цісарських синів, котрі хотіли би женитися в цісаря. Та й каже тоді цісар:</p>
	<p>— Я буду давати вам завдання. Котрий виконає моє завдання, за того буду давати доньку.</p>
	<p>Одні лицарі приїхали бричками, другі на конях. Цісар сказав:</p>
	<p>— Ставайте на подвір’ю всі в ряд.</p>
	<p>Всі повставали, такі повбирані, в такім дорогоціннім усім, що аж очима не мож дивитися. А цісарські доньки стали на балконі. Усі три. А тих женихів не три, а багато. Цісар каже:</p>
	<p>— То се всі ті, що визволили мої доньки?</p>
	<p>Цісар видить: тут виступають не ті, що визволили його доньок. Але дає їм свої завдання. Поза подвір’ям була велика толока, а на тій толоці закопані два високі слупи. А до тих слупів на п’ятиметровій висоті був присилений дріт. Цісар каже:</p>
	<p>— Котрий сей дріт перескочить конем, той жениться з моєю старшою донькою.</p>
	<p>Найшовся один такий, що перескочив.</p>
	<p>— Добре, — каже йому цісар, — озмеш старшу доньку. Тепер будете змагатися за середущу. Вона буде кидати з балкона межи вас перстень. Хто перстень зловить, той ся з нею оженить.</p>
	<p>Середуща донька кинула перстень, і один той перстень зловив. Цісар сказав:</p>
	<p>— Відходь набік. Той відійшов.</p>
	<p>— Тепер, — каже цісар, — моя найменша донька кидає золоте яблучко. Хто то яблучко зловить, за того вона піде.</p>
	<p>А збоку стоїть у дрантивім вбранню німий наймит Бая. Наймолодша донька кидає межи гурт золоте яблучко. Усі хочуть злапати його, а яблучко котиться й котиться від усіх людей набік і докочується до ніг наймита Баї. І Бая ловить то яблучко в руки. Відбігає з яблучком набік і кричить:</p>
	<p>— Бая-бая! Бая-бая!</p>
	<p>Тішиться Бая. А цісар і його наймолодша дочка дуже задумалися.</p>
	<p>Хоч і файний на лице Бая, але се таки німий наймит. Молодша донька його любила, але їй устид.</p>
	<p>Цісар оголосив, на який день мають приїздити женихи і має бути весілля. Та й Бая має бути там. Як сказав цісар, що дасть доньку, то дає й за Баю. І любила його, навиділа, але їй устид.</p>
	<p>Та й прийшов той день, що має бути весілля. З’їхалися женихи і всі гості. Всі є, а Бая десь подівся. Уже всі позасідали за столи. Старша й середуща доньки тішаться, а молодша так плаче, що аж запухла, бо як має сідати за стіл з німим наймитом? Наймит та ще й німий!</p>
	<p>Уже всі позасідали, шукають Баю, аби сідав коло молодої. А його нема, він пішов до коника. Прийшов, а коник уже все знає. І каже:</p>
	<p>— Іди втворяй ту паку, що з убранням, і вбирай вбрання щонайдорожче. Бери золоту шаблю, що нею ти змії рубав, а на голову золотий шолом.</p>
	<p>Він так і зробив, так убрався. А сам коник перемінюється на сивого коня з золотою гривою. На такого, на якому Бая їхав, коли старшу дочку обрятовував.</p>
	<p>Тоді приїздить Бая на подвір’я до цісаря. Цісар вийшов, а Бая каже:</p>
	<p>— Покличте мені свої доньки.</p>
	<p>Цісар викликав дві, старшу й середущу, а молодша дуже плаче і не хоче вийти. У окремім покою вона плакала. Вийшли надвір гості і дивляться на сего лицаря. А він питає всіх:</p>
	<p>— Чи такий, як я, визволив цісареві доньки?</p>
	<p>Усі кажуть, що такий. І сі дві доньки кажуть, що такий визволив. А кінь його ходить по подвір’ю і так копитами рве землю, що аж пил летить угору. А він каже:</p>
	<p>— А де ваша молодша донька? Цісар:</p>
	<p>— Лежить хвора і плаче. Він питає:</p>
	<p>— А чого плаче? А цісар йому:</p>
	<p>— Їй припав за жениха наш німий наймит Бая. Бая каже:</p>
	<p>— Покличте її.</p>
	<p>Цісар пішов і вивів її надвір, аби подивилася на сего лицаря. А він подивився на ню та й каже їй:</p>
	<p>— Не плач, дорога моя. Я — се той німий Бая, що у вас служив. Допомагав вам нитки мотати, як ви светри плели. Се той Бая, котрий вас визволив від зміїв і дав вам життя.</p>
	<p>Дівчина дуже втішилася, кинулася йому на шию, і він заніс її до палати — там, де сиділи гості. Разом сіли за стіл. У той же день вони і повінчалися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 5 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
