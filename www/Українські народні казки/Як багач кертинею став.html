<!--#include virtual="/-/inc/general__page_start.inc" -->
<title>Як багач кертинею став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як багач кертинею став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як багач кертинею став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як багач кертинею став <br><span class="article__headerDescription">Українська народна казка Гуцульщини</span></h1>
	<p>Були собі два брати, один багач, а другий бідний. Та й прийшла весна, треба вже орати. Та й каже бідний брат багатому.</p>
	<p>— Виори мені. Моя нивка невелика, виори. А багач каже:</p>
	<p>— Ти мені вперед ори, а я потому виору тобі.</p>
	<p>І оре бідний багатому. А це було перед Великоднем. Та й знов каже:</p>
	<p>— Дай мені коні, брате, най я й собі виору. А той каже:</p>
	<p>— Я дам. Ще ори мені.</p>
	<p>І він не давав йому коні до Великодня, а на Великдень рано сказав:</p>
	<p>— Бери коня та й ори собі.</p>
	<p>Він узяв коня та й пішов орати. І приходить до него якийсь дідо. Та й каже:</p>
	<p>— Чоловіче, що ти робиш? Чого ти в такий день ореш? Нині світ радується, Христос Воскрес. А ти що робиш?</p>
	<p>А він каже:</p>
	<p>— Я бідний. Я не мав грошей, не мав чим заплатити. А брат сказав, що дасть мені коней. Я йому робив, а він дав мені коня аж нині.</p>
	<p>А той дідо сказав:</p>
	<p>— Чоловіче, йди додому і віддай йому коня. Твоя нивка буде завеснована. А він буде орати, поки світу та й сонця.</p>
	<p>Та й перемінив дідо багача на кертину&nbsp;<sup>*</sup>. І став багач кертиною і оре щоднини й щогодини. І оре й оре. І тепер ще оре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Керти́на — кріт.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 червня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
