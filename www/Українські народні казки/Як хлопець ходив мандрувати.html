<!--#include virtual="/-/inc/general__page_start.inc" -->
<title>Як хлопець ходив мандрувати ☼ Українська народна казка ☼ Народна творчість</title>
<meta name="Description" content="Українська народна казка Буковини «Як хлопець ходив мандрувати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець ходив мандрувати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець ходив мандрувати <br><span class="article__headerDescription">Українська народна казка Буковини</span></h1>
	<p>Був собі бідний хлопець. Не мав він тата, лиш маму. Каже він їй:</p>
	<p>— Чого я буду тут сидіти? Піду в мандрівку.</p>
	<p>— Синку, як ти підеш мандрувати, я тебе не буду мати.</p>
	<p>— Будете мати. Може, я ще стану великим багачем.</p>
	<p>Та й пішов. Іде він та йде, десь треба ночувати. І нема села. Дивиться: в долині хатка. Заходи він до тої хатки, а там бабка.</p>
	<p>— Бабко, прийміть на ніч.</p>
	<p>— Прийму, синку. Ти йдеш мандрувати?</p>
	<p>— Так.</p>
	<p>Дала йому баба їсти і сказала:</p>
	<p>— Лягай спати.</p>
	<p>А рано буди його бабка:</p>
	<p>— Вставай!</p>
	<p>Він устає. Вона дає йому яблуко й пиріжок. І каже:</p>
	<p>— Йди. Як дійдеш до села, не ставай у цім селі і ніде нічого не питай. Як вийдеш з того села, то зустрінеш такого самого мандрівника, як ти. І будеш з ним іти аж до керниці. Коло тої керниці є роздорожжя. Він скаже тобі: «Напиймося води». І нап’єтеся. А ти скажеш: «Здало б ся щось поїсти, та нема що». А він скаже: «В мене є». І як буде давати тобі половину і собі половину, то мандруй з ним далі. А як буде давати тобі більше, а собі менше візьме, теж мандруй з ним. А як дасть тобі менше, а собі лишить більше, то кажи: «Нам не по путі». І йди в одну сторону, а він — у другу.</p>
	<p>Так і було. Зустрів він ще одного мандрівника. Той вийняв пиріжок та й дав цему лиш ріжок, а решту собі лишив. Встали вони, і цей хлопець каже:</p>
	<p>— Нам не по путі.</p>
	<p>І той пішов у одну дорогу, а той у другу. Іде він, іде та й здибає ще одного такого самого. Знов доходя до керниці й до роздорожжя. Напилися води, і знов цей хлопець каже:</p>
	<p>— Щось би здалося поїсти, та нема що.</p>
	<p>А той виймає дві яблуці і булочку. Та й дає йому їдно яблуко й більше, як половину булочки. А він і каже:</p>
	<p>— То будем мандрувати разом.</p>
	<p>Та виймає то, що дала йому в дорогу баба, і ділиться з товаришем.</p>
	<p>— Ти ж казав, що в тебе нічого нема.</p>
	<p>— Я хотів бачити, чи ти добрий друг. Ти поділився зі мною, і я хочу з тобою мандрувати.</p>
	<p>І пішли вони далі удвох.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1984 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
