<!--#include virtual="/-/inc/general__page_start.inc" -->
<title>Як сонечко на небі ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як сонечко на небі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як сонечко на небі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як сонечко на небі <br><span class="article__headerDescription">Українська народна казка Гуцульщини</span></h1>
	<p>В однім селі був хлопець, дуже нефайний на лице. І дуже хотів женитися, а ні одна дівка за него не хотіла піти. Цуралися його дівки. Пішов на друге село — також не хочуть. І так кожним селом ішов і почіпав дівчат, чи би не пішла яка за него. Котрим він казав, то ті дівчата так далеко від него тікали, що йому аж страшно ставало. Минув він не одно село і не міг надибати собі пари.</p>
	<p>Але зайшов у одно село, іде вулицею, іде, вже й стомився. Сів собі на горбик та й гірко заплакав. А тою вулицею іде дуже файна дівчина, як лялька. Стала коло того хлопця та й питається в него:</p>
	<p>— Чого ти, леґіню, такий смутний, невеселий?</p>
	<p>— А чим буду веселитися? Я пройшов коло двадцяти сіл, і ні одна дівчина не хоче йти за мене заміж.</p>
	<p>А дівчина підійшла до него та й каже:</p>
	<p>— Я піду за тебе, я буду твоя доля.</p>
	<p>Хлопець протер очі від сліз, подивився на ту дівчину та й сказав:</p>
	<p>— Я пройшов двадцять сіл, видів не одну дівчину, а такої файної не видів. Чи ти з мене смієшся, — каже тій дівчині парубок, — чи мене на геци&nbsp;<sup>*</sup> береш? Та ти така красна, як царівна. І ти би хотіла за такого бідолаху нефайного піти заміж?</p>
	<p>Вона сказала йому:</p>
	<p>— Я не жартую, я правду тобі говорю.</p>
	<p>Та взяла його попідручки та й веде до хати свеї.</p>
	<p>А вона, знаєте, була багацька дівчина. Притім ще й одиначка. Приводить вона того парубка на своє подвір’я. Парубок як подивився на її господарку, то аж за голову ймився. Хоче вириватися з її рук та й тікати, бо збоявся. Але вона його тримає.</p>
	<p>— Нікуди я тебе не пущу. Ми таки будемо вінчатися. Вийшли з хати її дєдя та й мама. Дивляться на свою дочку, що тримає під ручку такого нефайного парубка, та й кажуть їй:</p>
	<p>— Що це ти за чудо привела?</p>
	<p>— Я найшла собі жениха. Я маю з ним вінчатися. Мама ймилася за голову, дєдя також. Та й кажуть:</p>
	<p>— Цур тобі, дівко, пекло тобі! Та ми тебе від хати геть проженемо.</p>
	<p>— Нагоніть хоть уже, і я з цим парубком піду край світу. І буду жити з ним у парі.</p>
	<p>Дєдя й мама як це вчули, зробили ґвалт великий на подвір’ю. Так, що всі сусіди позбігалися. Та й питаються сусіди в домашніх ґаздів:</p>
	<p>— Що є? Ви такий галас завели, що півсела чує.</p>
	<p>— Та людоньки добрі, дивіться, що наша дочка за чудо привела! Та й каже, що хоче за цего хлопця віддаватися. Та ми з старим хочемо топитися.</p>
	<p>А сусіди шепчуть помежи себе:</p>
	<p>— Ади&nbsp;<sup>*</sup>, дівка багачева на голову змилила, хоче за такого нефайного йти. Пропаде її краса навіки.</p>
	<p>Але дівка собі на своїм стала.</p>
	<p>Увійшла дівка в хату, узяла з свеї скриньки трохи грошей, поклала в пазуху та й парубка попід руку. Та й каже:</p>
	<p>— Ходім до попа вінчатися.</p>
	<p>Сусіди розійшлися з подвір’я, багач з багачкою зайшли в хату, б’ють головами в стіни. А дочка пішла вулицею з парубком.</p>
	<p>А то, знаєте, була неділя. Зачали люди сходитися до церкви на службу. Файна днина була, погідлива. Багато людей до церкви прийшло. Повертає багацька дівчина до свого нанашка&nbsp;<sup>*</sup>.</p>
	<p>— Будьте добрі, нанашку, станьте мені сьогодні за батька, я віддаюся. Хочу брати шлюб з цим леґінем.</p>
	<p>Нанашко як подивився на того князя, то три кроки цурікнувся&nbsp;<sup>*</sup> взад. Вздріла дівчина, що він цурікнувся, та й каже:</p>
	<p>— Батьку, не цурайтеся мого молодого, бо я його дуже люблю.</p>
	<p>— Та вже ж як ти така дурна, то най тобі так і буде. Послухаю тебе, стану тобі батьком у церкві.</p>
	<p>Бо, знаєте, дуже він її навидів&nbsp;<sup>*</sup>, цю дівчину.</p>
	<p>Утішилася дівчина, що вже має батька. Але ще їй треба дві дружці мати. Вийшли всі троє — князь, княгиня&nbsp;<sup>*</sup> й батько — молода стала на вулиці. Іде до церкви її подружка.</p>
	<p>— Ану-ко почекай, Параско, щось хочу тобі сказати.</p>
	<p>— Що таке?</p>
	<p>— Будь сьогодні мені дружкою в церкві, бо я хочу вінчатися, ади, з оцим своїм нареченим.</p>
	<p>А вона їй шепче на вухо:</p>
	<p>— Ти що, здуріла, Марусьо? Та це такий нефайний хлопець, а ти хочеш з ним вінчатися?</p>
	<p>— Ти не питай, будь моєю дружкою сьогодні.</p>
	<p>Дівчина стисла плечима та й сама до себе тихо сказала: «Та най їй буде й таке». Та й пристала на то. Уже їх іде четверо. Здоганяють ще одну дівчину, що йде до церкви. А то була теж товаришка цеї молодої. Молода просить і ту другу дівчину стати її дружкою сьогодні в церкві. Ця подивилася на її молодого та й сцуралася. Але шепче дружка перша:</p>
	<p>— Ставай, ставай дружкою. Я пристала, та й ти пристань. Ми за него не віддаємося, вона віддається. А що ми годину-дві посоромимося межи людьми, то нам це не на ціле життя.</p>
	<p>Урадувалася молода, що вже має дві дружці та й батька, що має з ким стати в церкві перед престолу. Але ще хоче свому молодому двох дружбів найти.</p>
	<p>Ідуть вони вулицею, ідуть. Здоганяють одного файного парубка, що йде до церкви. Підійшла Маруся до того парубка та й каже йому:</p>
	<p>— Петрусю, будь мому нареченому за дружбу. А він питає:</p>
	<p>— А де твій наречений?</p>
	<p>— Та, ади, гезде&nbsp;<sup>*</sup> йде.</p>
	<p>Той Петрусь подивився на нареченого.</p>
	<p>— Цур тобі, Марусьо, пекло тобі. Де ти це найшла?</p>
	<p>— Недалеко свеї хати.</p>
	<p>— І ти маєш розум іти за него? Та в нашім селі такі файні хлопці. Б’ються над тобою, щоби ти пішла за них.</p>
	<p>— Ні, Петрусю, я його дуже полюбила і за него віддаюся.</p>
	<p>— Я не стану йому ніяким дружбою, бо з мене зараз коло церкви всі хлопці й дівчата сміятися будуть.</p>
	<p>Молода витягла з пазухи дві короні&nbsp;<sup>*</sup> і подає йому в руки, «Е, — подумав парубок, — перебуду ці дві годині сміху. А дві короні пригодяться».</p>
	<p>Уже йдуть уп’ятьох. Ще бракує другого дружби. Здоганяють ще одного парубка, що йде до церкви. Молода забігла вперед до того парубка та й шепче йому на вухо:</p>
	<p>— Юрій, будь моєму нареченому сьогодні дружбою в церкві. А той каже:</p>
	<p>— А котрий твій князь?</p>
	<p>Він собі подумав, що то його товариш князем буде. А вона показала йому на того незнайомого парубка. Він як подивився на того князя, та й дуже завстидався. Та й сказав:</p>
	<p>— Я не буду його дружбою, бо мені зараз перед народом лице впаде. Ти така файна дівчина, а йдеш за такого нефайного.</p>
	<p>А дружба Петрусь кричить на Юрія:</p>
	<p>— Юрій, ставай дружбою! Я став та й ти ставай. Вона мені дала дві короні та й тобі най дасть. А ми цего вечора будемо мати гроші на забаву в читальні.</p>
	<p>І пристав Юрій стати дружбою.</p>
	<p>Прийшли вони перед церкви. Служба ще не почалася. Народ як уздрів того князя, то зачав дуже сміятися. А вона собі попід ручку із своїм нареченим помежи народ іде до церковних дверей та й каже людям:</p>
	<p>— Ви прийшли помолитися чи з мене та й мого молодого сміятися?</p>
	<p>Кожен ніби мовчав, але все затискали жменями роти та й сміялися.</p>
	<p>Служба скінчилася, молодята стали перед престола, піп повінчав. Витягла молода з пазухи два перстені, подала попови в руки. Піп молодих обручив і сказав:</p>
	<p>— Щасливо жийте, молодята.</p>
	<p>Подякували молоді попови за добрі слова, вийшли з церкви, а всі люди — за молодятами, аби насміятися з багацької дівки, що за такого нефайного пішла.</p>
	<p>Але молода то на вітер пускала. Таки свого чоловіка під ручку взяла та й пішла додому. Батько, дружби, дружки залишилися ще коло церкви, не прийшли з нею разом до її хати, бо знали, що приймлення не буде ніякого. Чули з людей, що дєдя й мама прогнали її. Прийшла з ним молода близько свеї хати, та й каже вона йому:</p>
	<p>— Не введу я тебе в свою хату, бо дєдя й мама можуть нас ціпами бити. Є тут у одного вуйка маленька хатчинка. Він там колись жив. Вона на краю села. Вуйко побудувався в селі і з тої хатчинки вийшов. І ту хатчинку залишив. Ми підемо до того вуйка та й попросимо його, щоби він нам дозволив у тій хатчинці жити, а ми йому заплатимо.</p>
	<p>— Най буде, моя дорога жіночко, йдім до того вуйка. Прийшли до того вуйка в хату, низенько вклонилися та й просять:</p>
	<p>— Позвольте нам, вуєчку, у хатці край села рік-два пожити. А ми вам заплатимо, що скажете?</p>
	<p>Вуйко сказав:</p>
	<p>— Ідіть жийте хоть скільки. Я чув про вас. Ви й так нещасливі. Бо твій дєдя та й мама дуба скакали, щоб ти не йшла за цего парубка.</p>
	<p>Подякували вони, поцілували вуйка в руку та й з радощами пішли до тої хатчинки.</p>
	<p>— Отак, — сказав чоловік свої жінці, — за то, що ти пішла за мене, такого нефайного, та сорому набралася перед цілим селом, я буду робити за себе й за тебе.</p>
	<p>— О, — сказала молода жінка, — я буду прясти в село жінкам, а жінки будуть мені давати хто миску муки, хто кавальчик сала, а хто ґарчик&nbsp;<sup>*</sup> молока. А ти лиш будеш дрівець носити додому.</p>
	<p>І так було. Приносили з села жінки прясти, чоловік дрівця носить. І мають в хаті їсти доволі. Декотрі жінки й гроші приносять за прядіння. Весело жиють собі молодята.</p>
	<p>Минув уже й рочок. Народився у них хлопчик. Такий файний, що не мож надивитися, бо вдався в маму. Одного вечора застукало щось у двері. Каже молодий чоловік до свеї жінки:</p>
	<p>— Ану іди-ко пусти в хату.</p>
	<p>Впустила вона, а то ввійшла в хату стара баба, грязна, нефайна. Убрання на ній таке пірване, що ледь тримається на ній.</p>
	<p>— Добрий вечір, молодята.</p>
	<p>— Доброго здоров’я, бабко.</p>
	<p>— Чи ви би не приймили мене переночувати?</p>
	<p>— З радої душі приймемо вас.</p>
	<p>Бабка розгорнулася&nbsp;<sup>*</sup>, сіла на лавицю та й каже їм:</p>
	<p>— Я перепросила ціле село ваше. В кожній хаті просилася на ніч. І ніхто мене не хотів приймити ночувати, бо дуже гидували мною. А ви лагідно мене приймили у своїй тісненькій хатчинці. Простибі&nbsp;<sup>*</sup> вам, — сказала бабка.</p>
	<p>Зварили молодята вечерю, файно бабу почастували, постелили їй на постелі файно, а сами з хлопчиком на землю полягали. Рано повставали, молода жінка почала варити їсти. Попоїли, бабка збирається йти в свою дорогу. А вони питаються в бабки:</p>
	<p>— Ми так у вас і не спитали, звідки ви, бабусько. З котрого ви села?</p>
	<p>А бабка каже їм:</p>
	<p>— Я не маю ніякого села, ніякої хатини. Я отак хожу село від села і отак маю вмерти під чужими плотами. Мабуть, мене й пси роздеруть мертву.</p>
	<p>— О ні, бабусько, ми вже вас не пустимо із свеї хатчини. Будете в нас жити, поки вам бог приписав.</p>
	<p>— Ой ні, діти мої дорогі. Я така жінка, що мушу цілим світом ходити. А за ваші добрі слова я хочу, молодичко, помити твого чоловіка лице. Оцею водичкою, що я маю в скляночці.</p>
	<p>— Най буде, — сказала молодичка, — як ваша воля. Витягла бабуся з лахмана скляночку з водичкою, насипала собі тої водички в жменю та й сказала:</p>
	<p>— Нахилися, молодий чоловіче, най я тобі вмию лице. Вмила вона чоловікови тою водичкою три рази лице, витягла з другої кишені золотий рушничок.</p>
	<p>— Ану втрися, чоловіче, цим рушничком. Чоловік утерся.</p>
	<p>— Ану подивися в своє дзеркало.</p>
	<p>Чоловік як подивився в дзеркало, так очам своїм не звірив. Який він красний, делікатний! Та й сказала жінка:</p>
	<p>— Який мій чоловік став файний! У двадцять раз кращий за мене. Ушкварю я тепер своїм ворогам!</p>
	<p>А бабка каже:</p>
	<p>— Нате вам оцю водичку в скляночці та й цей золотий рушничок. Заховайте, щоб у вас ніхто це не видів. Ви цим дуже збагатієте. Грошей будете мати доволі, скільки захочете. А ти, чоловіче, аби заходив до великих панів, до королів. Ти підійди до кожної дівки, котра буде нефайна, і скажи їй: «Даш мені стільки-то, і я тебе вмию такою водичкою, і ти станеш така файна, що й царський син не повстидається тебе за жінку взяти». А там умиєш цею водицею хлопця, і він тобі теж заплатить. Та й цим рушничком золотим аби ти втирав їм лице. Гроші би брав у дуже багатих людей, а бідних дівчат та й хлопців аби ти теж умивав, але грошей з них би ти не брав. І дарую тобі оцей диямент&nbsp;<sup>*</sup>.</p>
	<p>Витягає бабка з кишені диямент та й кладе на стіл.</p>
	<p>— Най він стоїть у вас на столику. Він вам буде так світити, як сонечко перед росою. Колись хтось прийде до тебе додому вечером, подивиться, що так у хаті сіяє, і позавистує на цей диямент. І захоче або його в тебе вкрасти, або зарабувати. Лапне рукою за цей диямент, а він йому крізь пальці почурить&nbsp;<sup>*</sup> та й назад упаде на стіл. Не зможе ніякий ворог його взяти. Але погрожать тобі смертю та й скажуть тобі, чоловіче: «Бери свею рукою і віддай нам цей диямент, коли хочеш жити». А ти аби узяв його лівою рукою, і він тобі теж крізь пальці вичурить. Вони вздрять, що з цего нічого не може вийти, бо це розливається з рук. Але якби ти взяв, не дай Боже, правою рукою та подав кому в руки, то диямент попав би в руки йому, та й ти був би нещасливий навіки. Пам’ятай добре, чоловіче, що я тобі наказувала. Бо було в одній державі, що мав чоловік таке щастя, як ти. Та й цар узнав, що в того бідного чоловіка є такий диямент у хаті, та й приїхав зарабувати в него той диямент. Приїхав цар з військом, а чоловік напудився та й не подавав цареви диямент лівою рукою, а правою. Та й збувся свого щастя навіки.</p>
	<p>— Бабусю, ніколи я не забуду ваших слів. Так буду робити, як ви мені наказали.</p>
	<p>І сказала баба до молодих людей:</p>
	<p>— Ще слухайте, що хочу вам сказати. Бо я від вас відходжу. Коли вам буде ця водичка спорожнюватися (ади, трошки залишилося на дні води цеї), то би ти, чоловіче, допитався в людей, чи не чули, де є місто Чудотворне. Над тим містом висока гора. Аби ти прийшов до того міста та й виліз на вершок гори. Там три жилі́&nbsp;<sup>*</sup> скидають воду в одну керничку. Нахилиш скляночку в ту керничку та й набереш води. Але як прийдеш до тої гори та подивишся знизу вгору, то страшно тобі буде, бо то дуже стрімко. Аби ти не страхався. Скажи: «Боже, я не годен вилізти цею горою до тої кернички» і поступай ногами вгору, і тобі буде легко йти.</p>
	<p>Тоді запитався молодий чоловік у бабусі:</p>
	<p>— А далеко то місто Чудотворне?</p>
	<p>— Сто двадцять миль, — сказала бабуся. А то, знаєте, що миля, то вісім кілометрів.</p>
	<p>Попрощалася бабуся з молодими людьми та й пішла собі в світ. А на другий день каже чоловік свої жінці:</p>
	<p>— Жінко, беру я цю водичку та й золотий рушничок та й іду помежи пани в міста.</p>
	<p>А жінка каже чоловікови:</p>
	<p>— Підеш із неділі, бо в неділю я хочу піти з тобою до церкви, аби виділи наші вороги, який мій чоловік файний став. Бо вони лиш виділи, з яким я вінчалася.</p>
	<p>— Най буде, — погодився чоловік. Та й пішли в неділю до церкви.</p>
	<p>Ідуть вони в неділю до церкви, а люди пізнають молодичку, дочку багача, а її чоловіка не пізнали. Бо вони при вінчанні бачили нефайного і цуралися його. Прийшли вони, стали перед церкви, а люди шепчуть межи собою:</p>
	<p>— Це не чоловік Марусі.</p>
	<p>А Маруся голосно каже:</p>
	<p>— Це, це мій чоловік.</p>
	<p>А люди аж за голову ловилися.</p>
	<p>— Що це сталося, що такий файний чоловік став у неї? Як ангел Гавриїл у небі.</p>
	<p>Поговорили та й позамовкали. Але підходить кума Марусиного дєді. Та й просто до її мами, яка стояла коло церкви.</p>
	<p>— Ану йдіть, кумочко, з чоловіком та подивіться на вашого зятя. Якого має ваша Маруся файного чоловіка! Ні в казці сказати, ні на папері змалювати. Такий, як ангел на небі.</p>
	<p>— Ану ходім, чоловіче, — сказала Марусина мама, — та подивимося.</p>
	<p>Прийшли дєдя з мамою, подивилися. Та й ув’яли&nbsp;<sup>*</sup> і не знали, що казати. Чи на руках їх до хати нести, чи що інше робити з радощів. А молода жінка взяла свого чоловіка попід ручку та й пішли до свеї хатчини.</p>
	<p>На другий день чоловік убирає на себе дуже файне вбрання, що лиш царський син ходить у такім, бере в кишеню скляночку водички, золотий рушничок та й іде в велике місто. А в тім місті жив дуже багатий пан. Мав лиш одну дочку. А та дочка дуже нефайна була. Він підходить під той панський двір, а та дочка справляє собі день народження. На то народження приїхали панєнки й паничі. І гостуються в панськім саду. Надходить незнайомий пан. А то був чоловік з водичкою. Дівчата й хлопці подивилися на незнайомого пана і очі свої не можуть від него відвести. Такий він файний. А він попрямував до тої дівчини, котру з’їхалися віншувати. Подав їй букет квітів, сів коло неї та й говорить до неї, жартує. А вона так радіє, так тішиться, що він її любує, таку нефайну. А другі дівчата позавистували&nbsp;<sup>*</sup> на ню. Але що робити, видко, вона йому вдалася.</p>
	<p>Каже він потихеньку їй на вухо:</p>
	<p>— Підемо садом пройдемося.</p>
	<p>Панєнка дуже втішилась, уклонилася низенько прекрасному паничеви, що й на світі кращого не виділа, що й у сні кращого не виділа. Узяв панич панєнку попід ручку та й спацирують&nbsp;<sup>*</sup>. А панночки кажуть одна до другої:</p>
	<p>— Що йому тут вдалося? Вона ж така нефайна. Але що зробиш? Сваритися не будуть.</p>
	<p>Каже він до тої дівчини:</p>
	<p>— Вибач, що я тобі це кажу, але ти не дуже файна. Якщо хочеш, заплати мені, і ти будеш така файна, що понад тебе не буде файнішої в цім місті. За тобою будуть усі паничі гинути.</p>
	<p>— Я готова, — каже, — паничу, заплатити вам, скільки скажете, бо в мене грошей є досить.</p>
	<p>— То вийдім відци, — сказав він. — Я почекаю тебе за палацом, а ти зайди до себе і озми&nbsp;<sup>*</sup> триста корон.</p>
	<p>Заскочила паненочка в свою світлицю, взяла триста корон у жменю і просто до панича. Панич повів її в затишок, би ніхто не видів, витяг з кишені скляночку з водичкою, умив їй лице три рази, обтер золотим рушничком.</p>
	<p>— Витягни дзеркало і подивись, яка ти.</p>
	<p>Дівчина як подивилася в дзеркало, то з радощів аж задрижала. Така красна стала, як лялька. Подала триста корон паничеви, панич розпрощався з нею і пішов у свою дорогу, а дівчина — в сад до своїх гостей. Паничі подивилися на ту дівчину і так і прилипли до неї, як бджоли до меду.</p>
	<p>Пішов панич до других панів. Заходить у сад до пана, а там панський син рве аґрус. А такий нефайний той панський парубок. Аж противно дивитися на него. Каже він до того парубка:</p>
	<p>— Ти такий багацький парубок, панський син. А такий нефайний. Напевно тебе дівчата цураються.</p>
	<p>— Правду кажете, паничу, правду. Так є. Але що зробиш, коли мені бог таке обличчя дав? Нічого не подію.</p>
	<p>А цей йому каже:</p>
	<p>— Що ти мені даш, як я з тебе такого красного парубка зроблю, як ангела в небі?</p>
	<p>— Скільки схочете, паночку, стільки дам вам грошей, лиш най це станеться.</p>
	<p>— Добре, перший раз&nbsp;<sup>*</sup> роблю тебе файного, подивишся в дзеркало, який ти станеш, та й тоді заплатиш мені по свої совісти.</p>
	<p>Умив його тою свею водичкою, подав йому золотий рушничок.</p>
	<p>— Утрися. Та витягни своє дзеркальце, бо вижу, що ти маєш його.</p>
	<p>Подивився хлопець у дзеркало і аж не звірив очам своїм. Штрик до палацу по гроші, виніс, порахував, а то було п’ятсот корон.</p>
	<p>— На тобі, паничу, за добру ласку. Він гроші до кишені і сказав:</p>
	<p>— Жий здоровий.</p>
	<p>Та розвітався&nbsp;<sup>*</sup> з панським парубком і пішов собі в свою дорогу.</p>
	<p>І ходив він два дні по великім місті і заробив дуже багато грошей. Так, що міг палац збудувати і всього собі накупити. Та повернувся до села і вкрашував бідних дівчат і хлопців, але плату з них не брав. Бо так йому бабуся сказала.</p>
	<p>Прийшов він до свеї жінки, висипав гроші на постіль, цілу копичку насипав. Та й сказав:</p>
	<p>— Жінко моя дорога, ми можемо піти у велике місто, купити в котрого-небудь пана палац і сад, можемо жити у великих розкошах.</p>
	<p>— О ні, — сказала жінка, — жиймо в цій хатчинці, поки нам приписано жити. Ця хатчинка щаслива. Нам не треба палаців.</p>
	<p>— Най буде, — сказав чоловік, — слухаю тебе. Та й сховав чоловік рушничок і водичку. Каже жінка:</p>
	<p>— Чоловіче, бери гроші та йди до того вуйка, хазяїна цеї хатчини. І заплати йому, щоб вона була наша навік.</p>
	<p>Він пішов до того вуйка, покликав свідків і спитав їх:</p>
	<p>— Скільки по-вашому варта хатчина, що я в ній жию? Свідки сказали, а він заплатив ґазді у два рази більше. Вуйко з радощів аж стремтів, бо то були великі гроші. І сказав вуйко:</p>
	<p>— Живіть здорові.</p>
	<p>Але наступило Різдво. Каже вуйко, що продав їм хатчину, свої жінці:</p>
	<p>— Зрихтуй гостину та підемо в гості до тих молодят. Зрихтували гостину та й пішли. Ще не дійшли двадцять кроків, подивився багач на ту хатчину, а з віконець так сіяє, як сонце з роси. Чоловік каже до жінки:</p>
	<p>— Ану подивися на наші давні віконця. Як сіяє!</p>
	<p>Жінка подивилася і аж за очі імилася. Покоцкали&nbsp;<sup>*</sup> вони в двері, молоді отворили, запросили їх до хати, попросили сісти. Поклали гостину. А диямент так сіяє!</p>
	<p>І зненавидів багач бідного чоловіка та й каже йому:</p>
	<p>— Я тобі дав таку щасливу хатчину, і ти в ній зажився, як найбагатший пан у великому місті. Мусиш мені дати оцю пацьор-ку&nbsp;<sup>*</sup> дияментову, що світить, як ясне сонце. По-доброму мусиш дати. А як не даш, то я тобі зле подію.</p>
	<p>— Беріть собі, вуйку, цю пацьорку дияментову.</p>
	<p>Багач посяг рукою, стис диямент у жмені, а диямент розтікся з-помежи пальців по столови, як живе срібло. Сказав багач:</p>
	<p>— Я не в силі стиснути це та й покласти собі в кишеню. Мусиш ти свею рукою мені покласти. Тоді ми будемо собі добрі.</p>
	<p>Узяв молодий чоловік лівою рукою пацьорку дияментову, а то з-помежи пальців розлилося йому по землі. Багач вздрів, що й він не може таке зробити, та й сказав:</p>
	<p>— Позбирай, чоловіче, то все з землі та й постав на стіл. А завтра рано би ти мені приніс цей диямент разом із столиком і поклав у мою світлицю. А не зробиш це, то я накажу своїм синам, і вони прийдуть сюди та й поб’ють тебе, а цю хату завалять.</p>
	<p>Пішов багач з жінкою додому, а досвіта приходить жіноча мама та й тесть. Та й падуть молодим в ноги, та й благають:</p>
	<p>— Прощай нам, донечко, та й ти, зятю. Ми прийшли вас забирати до себе.</p>
	<p>Дочка не дуже хотіла, а зять сказав:</p>
	<p>— Ходімо, ходімо. Що було, то минулося. Видиш сама, що нам у цій хатчині життя не буде. Дєдю і ви, мамо, — каже зять, — ідіть додому, а ми через годину прийдемо.</p>
	<p>Дуже тесть та й теща врадувалися, що діти пристали піти до них жити, та й пішли до хати. А чоловік пішов у свою схованку, взяв водичку й рушничок. Наладували вони в міхи свою працю. Чоловік узяв правою рукою із стола дияментову пацьорку, хлопчика за руку та й пішли до дєдевої хати.</p>
	<p>А багач ждав столика з дияментом та й не міг діждатися. Узяв своїх синів та й просто до тої хатчини. Прийшли вони, а хатчина порожня. Бо молоді ґазди пішли на свою оте́ччину. І по сьогоднішній день живуть і горя не мають, і ніякого страху. І сіяє їм диямент, і веселі вони, як сонечко на небі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ади́ — дивись, поглянь.</p>
			<p><sup>*</sup> Нана́шко — хрещений батько.</p>
			<p><sup>*</sup> Цурі́кнутися — податися назад.</p>
			<p><sup>*</sup> На́видіти — любити.</p>
			<p><sup>*</sup> Князь, княгиня — наречений, наречена, на весіллі — молодий, молода.</p>
			<p><sup>*</sup> Ге́зде — ось тут.</p>
			<p><sup>*</sup> Коро́на, кро́на — грошова одиниця.</p>
			<p><sup>*</sup> Ґа́рчик — деревина посудина, міра для сипких продуктів.</p>
			<p><sup>*</sup> Розгорну́тися — тут: роздягнутися.</p>
			<p><sup>*</sup> Прости́бі, прости́біг — тут: дякую, спасибі.</p>
			<p><sup>*</sup> Дия́мент — діамант.</p>
			<p><sup>*</sup> Чурі́ти — текти.</p>
			<p><sup>*</sup> Жила́ — тут: джерело води.</p>
			<p><sup>*</sup> Ув’яда́ти — завмирати (з переляку, від захоплення, тривоги і т. ін.).</p>
			<p><sup>*</sup> Зави́стувати — заздрити.</p>
			<p><sup>*</sup> Спацирува́ти — проходжатися.</p>
			<p><sup>*</sup> Озми́ — візьми.</p>
			<p><sup>*</sup> Перший раз — тут: спочатку.</p>
			<p><sup>*</sup> Розвіта́тися — розпрощатися.</p>
			<p><sup>*</sup> Ко́цкати — стукати (щоб відчинили).</p>
			<p><sup>*</sup> Пацьо́рка — намистина.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 10 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
