<!--#include virtual="/-/inc/general__page_start.inc" -->
<title>Що по книзі випало ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Що по книзі випало» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що по книзі випало.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що по книзі випало <br><span class="article__headerDescription">Українська народна казка Гуцульщини</span></h1>
	<p>Жив собі пан. Довго не було в него дітей, а потому хлопчик народився. Цей пан угадував судьбу по книзі. Відкрив він книгу, щоб угадати судьбу свого хлопчика. Той хлопчик мав уже чотири роки. У книжці хлопчикови паде таке: «На п’ятому селі є бідна хатина край села. Там є шестеро дітей, а сьома народилася, дівчинка, і та дівчинка має бути його жінка».</p>
	<p>Пан на це розлютувався, всідлав коня і поїхав у то село. І побачив ту хатину. На порозі сидів зажурений чоловік. Питає пан:</p>
	<p>— Чого ти, чоловічку, так сумуєш? А той каже:</p>
	<p>— Як не сумувати, як не журитися? Шестеро дітей є, а сьоме народилося. Дівчинка.</p>
	<p>А пан каже йому:</p>
	<p>— Не журись, давай мені ту дівчинку. Вона в мене буде добре жити.</p>
	<p>Чоловік пішов то хати і поговорив з жінкою. Вони вкутали дитину в пеленочки і дали панови на коня. І він поїхав з дитиною.</p>
	<p>Їхав пан понад річку і кинув дитину в річку. А рибарі ловили рибу і учули, що дитина плаче. Бо вона була закутана в пеленочки і не топилася, поки пеленочки не намокнуть. Вирятували рибарі ту дитину. Один рибалка каже:</p>
	<p>— В мене дітей немає, я заберу цю дитину до себе.</p>
	<p>І забрав її. І росла дівчинка в того рибалки. Вродлива була, гарна. А через деякий час трапилося таке. Ішли на полювання пани. Та й цей пан там був, що дівчинку топив. Та й підійшли пани до хати, де була та дівчина. Змучені були пани, води хотіли пити.</p>
	<p>— Ей, ґазди, дайте водички! — крикнув один пан.</p>
	<p>Вибігла молода вродлива дівчина з відром води й горщям&nbsp;<sup>*</sup> і понапоювала їх. А один каже цему панови:</p>
	<p>— Ти по книзі відгадуєш. Відгадай, кому попаде така красива дівчина.</p>
	<p>А він каже:</p>
	<p>— Якомусь мужикови.</p>
	<p>Почали вони з тою дівчиною говорити, а вона й сказала, що не має батьків, що її було втоплено, а один чоловік узяв.</p>
	<p>Почув це пан і почухався — це ж та дівчина, що він її топив.</p>
	<p>Всі пани порозходилися, а той пан пише братови: «Я тобі посилаю дівчину, і щоб ти її за три дні знищив». І дав листа дівчині, щоб вона занесла до того брата.</p>
	<p>Прийшла вона до того панового брата, і була вже ніч. Сторожа не допустила її, і дівчина ночувала в дворі. А в ту саму ніч напали на цей дім розбійники і першою найшли в дворі ту дівчину. Найшли в неї листа і дали до свого ватажка. А той написав другого листа: «Ожени мого сина з цією дівчиною». А того листа забрав.</p>
	<p>Подала вона пановому братови того листа. А син того пана там гостював. Та й вуйко оженив його з тою дівчиною. Пан приїжджає до брата, а тут весілля, гульки. Він питає:</p>
	<p>— Що ж це є? Я ж тобі писав, щоб ти її знищив. А той показує листа.</p>
	<p>— Ти ж писав до мене? Пан подивився та й каже:</p>
	<p>— Це не я писав. Я тобі писав, щоб ти згубив її, бо це біднячка. Весілля вже відбувається, а пан підійшов та й каже дівчині:</p>
	<p>— Невістко, підемо трохи прогуляємося.</p>
	<p>А там недалеко було море. Вони йшли понад море, а він її схопив і хотів у море кинути. А вона глянула остро на него і каже:</p>
	<p>— Я нічого не винна. Простіть мені. Не покажуся вам на очі, поки жити буду.</p>
	<p>Тоді він зняв перстень з її руки, кинув у море і каже:</p>
	<p>— Тоді маєш право показатися мені на очі, як дістанеш з моря цей перстень.</p>
	<p>Пішла вона і наймилася працювати в рибній їдальні. А за якийсь час пани знов ішли на полювання. І цей син його дорослий з ними йшов. Захотілось їм риби, і зайшли вони в ту їдальню пообідати. Замовили собі обід. А та дівчина зачала рибу підлагоджати. Розпорола рибину, а там перстень золотий. Зраділа вона, повтирала перстень і на палець його.</p>
	<p>Панам дуже посмакував той обід. І захотіли вони, щоби та кухарка прийшла, котра цей обід готувала. Вона мусіла йти. Зайшла, а цей пан пізнав її. І зразу хотів її стріляти, а вона показала йому той перстень. І він зупинився і сказав:</p>
	<p>— Сідай, невістко, коло мого сина. І сказав пан:</p>
	<p>— Від долі ніде не сховаєшся й нікуди не втечеш.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Го́рщя — горнятко.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рибне, Косівського району, Івано-Франківської області 27 березня 1986 року Никифорак Василь Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
