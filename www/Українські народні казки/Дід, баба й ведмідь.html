<!--#include virtual="/-/inc/general__page_start.inc" -->
<title>Дід, баба й ведмідь ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дід, баба й ведмідь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дід, баба й ведмідь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дід, баба й ведмідь <br><span class="article__headerDescription">Українська народна казка Бойківщини</span></h1>
	<p>В одному селі під лісом жили дід і баба. А була вже осінь, холоднувато було, і каже баба дідови: — Діду, та ти дома сидиш, на печі лежиш, нічого не робиш. Та хоч би пішов десь трохи в ліс і вполював, та щось би приніс додому. А то ми на зиму не маємо що їсти.</p>
	<p>Дід слухав, слухав і трохи взлостився, сердитий був. Погострив він сокиру, зібрався, взяв на плечі бесаги і почвалав. Ходив по лісі, ходив, аж дивиться — ведмідь! Він заховався за ялицю. Ведмідь підходить ближче, а дід кинув у ведмедя сокиру. Сокира попала вістрям йому в ногу і відтяла її. Ведмідь заревів і почав тікати.</p>
	<p>А ведмежа нога лежить. Дід радий. Взяв ту ногу, закрутив її в бесаги, на плечі і йде помалу додому. Такий радий, такий радий. Приходить додому й каже:</p>
	<p>— На, бабо, маєш гостинець.</p>
	<p>Розкриває баба, а там волохата ведмежа нога лежить. Баба до діда:</p>
	<p>— Ах ти, діду, сякий-такий! Чого ж ти того ведмедя цілого не привів? Та ми би мали і м’ясо, і шкіру, і шерсть.</p>
	<p>Тут дідо відповів бабі:</p>
	<p>— Ах ти, бабо! Ти думаєш, що так легко було ведмедя піймати та цілого взяти?</p>
	<p>Знайшов дід якісь ножиці, і почав ту ногу стригти. Обстриг шерсть, поклав, простер шкіру на лавці, м’ясо посолив. Баба накрутила ту шерсть на куделю, взяла веретено і зачала прясти.</p>
	<p>Минув день, минуло два дні, чують увечір дід і баба, хтось під дверима реве, гукає. Виглянули вони у вікно, а там ведмідь страшний реве. І говорить до них людським голосом:</p>
	<p>— Ах, то мою шерсть баба пряде! На мої шкірі сидить і гріється. А м’ясо в баняку вариться в печі!</p>
	<p>І став ведмідь рватися до хати. Дідо перелякався, а баба каже йому:</p>
	<p>— Видиш, діду! Я казала тобі: не чіпай ведмедя! Або вбивай цілого, щоб він не приходив! Видиш, діду? Видиш, діду?</p>
	<p>Знову вона його гризе. Дід воркнув, вийшов до сіней, бере ступу і тягне за собою на під. Баба верещить, обзиває діда:</p>
	<p>— Що ти, діду, здурів? Для чого ти тягнеш ступу на під?</p>
	<p>Але дід бабу не слухає і нічого не каже. Затягнув ступу на під, а тоді й сокиру взяв. А баба заховалася в хаті. Медвідь проломив сінешні двері, зайшов до сіней і хоче проломити двері до хати. І тут дідо пустив з поду ступу. Ступа впала ведмедеви на голову і приголомшила його. Ведмідь заревів, упав і лежить. А дідо помалу злазить з поду. Взяв сокиру і ведмедя дорубує. І добив його.</p>
	<p>А баба знов кричить, тішиться і волає:</p>
	<p>— Так йому! Так йому!</p>
	<p>Тоді вони ведмедя облупили, розібрали, шерсть зі шкіри обстригли і навили на куделю. А м’ясо закоптили і засушили. Може, й донині його їдять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Берлоги, Рожнятівського району, Івано-Франківської області 27 жовтня 1994 року Поташник Микола Дмитрович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
