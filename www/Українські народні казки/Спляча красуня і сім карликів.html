<!--#include virtual="/-/inc/general__page_start.inc" -->
<title>Спляча красуня і сім карликів ☼ Українська народна казка ☼ Народна творчість</title>
<meta name="Description" content="Українська народна казка Буковини «Спляча красуня і сім карликів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Спляча красуня і сім карликів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Спляча красуня і сім карликів <br><span class="article__headerDescription">Українська народна казка Буковини</span></h1>
	<p>Була жінка і мала дівчину. Чоловік її умер. А дівчина виросла, і дуже красива вона була. Мама її дивиться в дзеркало і каже: — Я красива. А дзеркало їй:</p>
	<p>— Ти красива, але твоя дочка ще краща.</p>
	<p>Розсердилася мати, що дочка краща за неї, та й думає: «Поведу я її в ліс, най з’їсть її дичина». Повела вона дочку в ліс, лишила там, а сама пішла додому. Довго дівчина блукала по лісі і найшла там хатку. Заходить вона в ту хатку, а там — сім повних тарілок, сім порцій хліба, дві фляшки вина і сім склянок. «Тут повинно бути сім чоловік, — подумала вона. — їсти з одної тарілки — покривдити одного». І вона з кожної тарілки трошки з’їла і з кожної порції хліба трошки надломила. А сама сховалася.</p>
	<p>Прийшли сім карликів і пізнали, що хтось був, бо з усіх тарілок і з усіх порцій хліба потроху з’їдено.</p>
	<p>— Хтось був тут, — кажуть карлики. — Якби це була жінка, то була б нам за маму, а якби чоловік — то за тата.</p>
	<p>Сіли вони обідати. А дівчина зрозуміла, що нічо’ їй не буде, та й виходи. Карлики тішаться, цілують її.</p>
	<p>— Ти будеш нам за маму: нічого ти в нас не будеш робити, лиш їсти варити. А як ми підем, то ти замкни двері і нікого не пускай до хати.</p>
	<p>Замкнули вони хату і пішли на роботу. Там була висока гора, то карлики копали в ній золото. В одній кімнаті в них було повно золота, але вони не знали, що з ним робити, бо думали, що лиш вони є на світі і більш нікого з людей.</p>
	<p>А мати дома подивилася в дзеркало: «От я красива!» А дзеркало їй каже:</p>
	<p>— Ти красива, а дочка ще краща.</p>
	<p>Так мати дізналася, що дочка її ще жива, і пустилася глядіти дочку. Довго блукала вона по лісі, поки не натрапила на ту хатку. Подивилася у вікно — правильно: дочка її в цій хаті жиє! Крикнула вона:</p>
	<p>— Пусти до хати!</p>
	<p>А дочка з хати відповідає:</p>
	<p>— Нє, я до хати не пустю, бо в мене є сім дітей, і вони казали, щоб нікого до хати не пускати.</p>
	<p>Пішла стара назад додому і думає, як би згубити дочку. Взяла собі яблук, а в одно яблуко пустила трутину. Приходи під вікно другий раз.</p>
	<p>— Пусти до хати, я мама твоя.</p>
	<p>— Не пустю.</p>
	<p>— То відчини вікно та возьми яблуко.</p>
	<p>Дочка не пускає. А мати бере та й сама їсть яблуко.</p>
	<p>— Відчини вікно, то й тобі дам яблуко.</p>
	<p>Дівчина відчинила вікно, і мати дала їй яблуко з трутиною. Вкусила вона те яблуко, впала та й умерла. Тоді мама спокійно пішла додому — нема вже дочки.</p>
	<p>Приходять карлики додому, а мама їхня вмерла. Дак вони сторцюють її, дак вони сюди, дак вони туди — нічого не помагає. Тоді вони зробили золоте труно і поклали її в то труно. Та й забрали з собою туди, де вони працювали. Кладуть труно на вершину тої гори, копають, копають, а тоді вийдуть на гору та й дивляться на неї.</p>
	<p>їдного разу їхав коло тої гори верхи цар. Забачили вони царя і виходять напроти него. Спиняють його і кажуть:</p>
	<p>— Ви погоджуєтеся бути нам за тата? А цар питає їх:</p>
	<p>— Що ви тут робите?</p>
	<p>— Ми, — кажуть, — копаєм тут золото. У нас є кімната, повна золота.</p>
	<p>Цар їм:</p>
	<p>— Буду вам за тата, але щоб усе золото було мені.</p>
	<p>Вони погоджуються, дають усе золото і кажуть:</p>
	<p>— У нас була мама, але вмерла.</p>
	<p>— А де ж ви її поховали? — питає цар.</p>
	<p>— Ми не поховали її, а поклали в труні на вершині гори. Як захочем її бачити, то йдем і дивимося на ню.</p>
	<p>— То покажіть мені її, вашу маму.</p>
	<p>Злази він з коня, їден тримає коня, а ті ведуть царя до мами. Як вийшов він на ту гору та як подивився! Вона така красива лежить у труні! Здоймає її цар із труна і хоче поставити на ноги. Вона хитнулася. Цар хотів її задержати, щоб не впала, та як підхопив знизу за голову, як ударив, а то яблуко так і вилетіло їй з горла. І вона ожила. А цар каже їй:</p>
	<p>— Я нежонатий цар: буду твоїм чоловіком, а ти будь моєю жінкою. І ці хлопці будуть наші, ми будем їм за тата й за маму. А золото, що вони будуть копати, буде наше.</p>
	<p>Взяв цар дівчину, і поїхали до него додому, і справили весілля. І дуже багатий цар був, бо мав багато золота. Та й жили вони багато літ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 4 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
