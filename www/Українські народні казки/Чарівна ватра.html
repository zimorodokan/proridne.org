<!--#include virtual="/-/inc/general__page_start.inc" -->
<title>Чарівна ватра ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівна ватра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна ватра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна ватра <br><span class="article__headerDescription">Українська народна казка Гуцульщини</span></h1>
	<p>Було два брати. Один був багач, а один бідний. І в того бідного на Новий рік погасла ватра. А колись не було сірників, і ватру треба було сокотити, би не погасла. Чоловік післав хлопця, аби приніс грані&nbsp;<sup>*</sup> від вуйка. А вуйко набив хлопця, нагнав і сказав:</p>
	<p>— Ви вже мені й уночі спокою не даєте. І не дав ватри.</p>
	<p>І бідний брат виліз на тополю і дивиться, де є світло. І далеко в полі повидів ватру. І пішов на ту ватру принести вогню. Прийшов, а там сидять троє. Він просить ватри, а вони кажуть:</p>
	<p>— Ми дамо тобі ватри, як ти нам відгадаєш, чи то добре, чи недобре.</p>
	<p>А тих троє — це були Сонце, Вітер і Дощ.</p>
	<p>— Скажи нам, чи добре сонце? А той каже:</p>
	<p>— Добре. Як сонце гріє, то добре.</p>
	<p>— А чи добрий вітер.</p>
	<p>— Добрий. Як сонце гріє, вітер провіє, то добре.</p>
	<p>— А добрий дощ?</p>
	<p>— Якби не дощ, то би нічого не виросло. Дуже добрий дощ.</p>
	<p>— Тепер ми тобі дамо ватри. Розгортай з себе вгортину&nbsp;<sup>*</sup>.</p>
	<p>А він боїться розгорнути, бо згорить. Як ватру у вгортину брати? Він розгорнув, і вкинули вони йому на його вгортину три шуфлі ватри. А він так боїться, що згорить угортина. Він же більш нічого не має. В що вгорнеться, як то згорить? І біжить бігом, несе ватру. А вони йому сказали, що як він прийде, би подивився у свою комору.</p>
	<p>Прийшов він додому, подивився, а то не ватра, то саме золото. Подивився в комору — і там повно золота. Чоловік післав хлопця до брата, аби позичив ґелетки міряти золото. І вуйко позичив.</p>
	<p>І сміявся вуйко. А він переміряв золото, і ще лишив півґелетки, і хлопець відніс то золото з ґелеткою вуйкови. Бідний брат забагатів. А багатий питається:</p>
	<p>— Як ти так забагатів?</p>
	<p>А він каже по правді, як виліз на тополю і дивився, де ватра. І як ті троє дали йому ватри. А то була не ватра, а золото.</p>
	<p>І багатий брат уже чекає того вечора, аби й він туди пішов. Коли прийшов Новий рік, багач виліз на тополю і дивиться, де ватра. А бідний не сказав йому, що то за троє були, і він того не знав. Повидів ватру і пішов до неї. Прийшов туди і просить ватри. А ті питають:</p>
	<p>— Скажи, чи добре сонце?</p>
	<p>— Недобре, бо дуже пече.</p>
	<p>— А чи добрий вітер?</p>
	<p>— Недобрий, бо холодний.</p>
	<p>— А чи добрий дощ?</p>
	<p>— Недобрий, бо дуже мочить.</p>
	<p>— Розгортай угортину, і ми тобі дамо ватри.</p>
	<p>Він розгорнув, постелив, і вони йому кинули ватри на вгортину. А то куриться. А він не боїться, що вгортина згорить. Як ця згорить, то дома є ще друга.</p>
	<p>Прийшов багач, переступив поріг, а то як ймилася&nbsp;<sup>*</sup> хата! І згоріло все, і він пішов до бідного брата в комірне&nbsp;<sup>*</sup>, бо не мав де жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Грань — жар.</p>
			<p><sup>*</sup> Вго́ртина (уго́ртина) — верхній одяг.</p>
			<p><sup>*</sup> Йми́тися — тут: загорітись.</p>
			<p><sup>*</sup> Комі́рне — наймане бідняцьке житло.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 16 липня 1987 року Стовп’юк Анна Лук’янівна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
