<!--#include virtual="/-/inc/general__page_start.inc" -->
<title>Про сіль ☼ Українська народна казка ☼ Народна творчість</title>
<meta name="Description" content="Українська народна казка Поділля «Про сіль» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сіль.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сіль <br><span class="article__headerDescription">Українська народна казка Поділля</span></h1>
	<p>Було це дуже давно. Через одне село щовесни проїжджали чумаки, і часто їх ніч тут заставала. Тому й зупинялися, щоб переночувати.</p>
	<p>Люди із цього села з усіх сторін чумаків виглядали, раді були їх бачити, бо ж вони сіль везли. Купляли солі стільки, щоб на весь рік вистачило.</p>
	<p>Ось і весна прийшла, зазеленіло все довкола, зацвіло, а чумаків усе нема й нема. У кожній оселі залишилося лише по дрібці солі.</p>
	<p>Найгірше жилося бідній вдові, що мешкала з трьома синами в убогій хатині на околиці села. Старші діти роботящі були і на вдачу путящі. З ранку до ночі працювали, у всьому матері допомагали. А найменший хлопчик (Іванком звали) таке вже ледащо, що й світ не бачив. Улітку на призьбі сидить, яблучками грається, а взимку на печі боки гріє і горішки перебирає.</p>
	<p>Уже кілька тижнів поспіль жінка варить несолені страви. Сини, хоч і голодні були, не хотіли їсти такий харч.</p>
	<p>Несподівано захворіла вдова і злягла. Старші сини неньку доглядали і в полі працювали, а найменший то спить, то на вулиці грається .</p>
	<p>Чує, гомін у селі, люди з торбами біжать звідусіль. Здогадався хлопець, що, напевне, вже чумаки приїхали та сіль привезли. Прибіг до хати, гукає:</p>
	<p>— Мамо! Мамо! Чумаки сіль привезли!</p>
	<p>Вдова просить:</p>
	<p>— Синку, візьми гроші он там, на полиці, побіжи та купи солі. Я посолю окраєць хліба, з’їм і мені легше стане.</p>
	<p>— Не хочу, — каже син, — у мене ноги болять.</p>
	<p>Побіг із хати та й знову грається на призьбі. До хлопця тихо киця Мурка підступає, лащиться біля нього і просить:</p>
	<p>— Біжи й солі купи.</p>
	<p>Прогнав кішку ще й палицю жбурнув услід Далі підбіг собачка Сірко і собі просить:</p>
	<p>— Біжи, Івасику, солі купи.</p>
	<p>Хлопець і його прогнав. Увечері брати з поля повернулися, голодні, а вдома страва несмачна, без солі. Не змогли її їсти, так і спати лягли.</p>
	<p>Чумаки сіль розпродали, почали в дорогу лаштуватися. Та несподівано почалася страшна злива. Валка саме біля вдовиної хати проїжджала. Попросилися чумаки, щоб у дім впустили, аби бурю пересидіти. Дощ не вщухав довго. Там і заночували.</p>
	<p>Вдова за бідну вечерю вибачалася, бо хліб прісний і страва не солена.</p>
	<p>— Це не біда, — заспокоювали чумаки.</p>
	<p>Насипали солі повну посудинку, що на столі стояла, і подарували чарівну сільничку, з якої сіль ніколи не зникає.</p>
	<p>Одразу всі повеселішали, до столу сіли дружно. їдять, страву прихвалюють, господиню величають. Їй полегшало, на ноги звелась, хвороба відступила.</p>
	<p>Прокинулись і старші сини, вечеряти теж захотіли. Сів до столу і найменший. Сипле сіль у свою миску, а вона десь дівається. Сипав, сипав, а далі й заплакав. Не зміг второпати, що це таке з ним сталось.</p>
	<p>— Мабуть, синку, ти чимось, — кажуть чумаки, — дуже провинився перед сіллю, коли вона від тебе втікає. Пам’ятай, що її ніколи не можна зневажати, бо вона свята, як хліб.</p>
	<p>Ліг і хлопчина спати, не вечеряючи. Заснули всі, тільки Івасеві не спалося тієї ночі Все думав, чому сіль на нього образилась. Нарешті зрозумів.</p>
	<p>Вранці чумаки, попрощалися з усіма і подякували жінці за гостинність, поїхали далі. Сини у поле збираються. Цього разу й Івасик проситься:</p>
	<p>— Візьміть мене, братики, з собою. Я буду все робити, що накажете, аби з сіллю помиритись.</p>
	<p>У народі й досі кажуть: «Шануй сіль, бо зречеться тебе».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>105 (6061). Про сіль. СУС —. Записала Гнат Галина 2008 року. Камінська Євдокія Іванівна (1913). Хмельницька область, Старокостянтинівський район, В. Мацевичі</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
