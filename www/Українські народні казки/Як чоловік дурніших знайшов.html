<!--#include virtual="/-/inc/general__page_start.inc" -->
<title>Як чоловік дурніших знайшов ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік дурніших знайшов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік дурніших знайшов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік дурніших знайшов <br><span class="article__headerDescription">Українська народна казка Гуцульщини</span></h1>
	<p>Був чоловік з жінкою, та й таки геть бідні були. Та й був у них хлопець. Старі повмирали, а той хлопець лишився сам. Пішов він у світ та й ходив по наймах, а відтак підріс та й прийшов до тої хатини. Та й ходив на зарібки&nbsp;<sup>*</sup>, на деньки, та й так жив. Та й уже підійшов на парубка. Кажуть йому:</p>
	<p>— Оженись, то може, тобі буде ліпше. А він каже:</p>
	<p>— За мене ґазда дівку не дасть, бо я нічого не маю. А взяв би бідну, то буде старців більше. Я волію сам бідувати.</p>
	<p>Та й він сам та й сам. Але в него був брат на другім селі. Брат його дуже жалував і рад би був щось зробити, щоби йому було якось ліпше. І нічого він йому не міг порадити, і парубок зайшов у більші роки.</p>
	<p>А коло того брата жила по сусідству жінка і мала одну дівчину. Та й дуже заслабла, закликала до себе цего сусіду та й каже:</p>
	<p>— Я вижу, що буду вмирати. Я гроші маю, прошу, щоби ти мене поховав, дуже прошу.</p>
	<p>Та й просить слаба жінка:</p>
	<p>— Як мене поховаєш, щоби був опікуном мої дівчини та й завідував її господарством.</p>
	<p>І вмерла баба. Поховав він її, та й треба наглядати за її господарством.</p>
	<p>А дочка її з вісімнадцять років мала. Але лиш при хаті робила, а щось піти купити чи продати, то це вже ні. Що мама сказала, то вона при хаті робила.</p>
	<p>І впало тому опікунови на гадку: «Може би, брат узяв цю дівчину, аби мені це з голови впало?» Пішов він до брата та й каже:</p>
	<p>— Там дівчина лишилася. Незгірша дівчина. Мама її вмерла, я її вже поховав. Іди подивися, яка дівчина, та й господарочка яка.</p>
	<p>А брат каже:</p>
	<p>— Мені фіфачки не треба. Коби зварила їсти та випрала мені. Най буде, іду.</p>
	<p>Пішов він туди — дівчина непогана, вдалася йому. Та й обдивився господарство. Зачав він з нею говорити, а вона каже:</p>
	<p>— А я знаю? Нема мені з ким порадитися, мами нема. Каже цей опікун, його брат:</p>
	<p>— Треба косити сіно для корови, дров треба рубати. Я тобі це не буду робити враз&nbsp;<sup>*</sup>.</p>
	<p>Та й вона каже:</p>
	<p>— Най буде.</p>
	<p>Посваталися, повінчалися та й жиють. Файно жиють. Приходять свята Різдвяні. Він має йти на базар та й має брати гуску на продаж. Та й так уночі заслаб, що й з ліжка не годен встати. А конче треба йти. Каже він:</p>
	<p>— Ти бери гуску та йди до брата мого, аби він пішов на базар та продав її. Та й купив нам, що треба на свята.</p>
	<p>А вона каже:</p>
	<p>— Я би не пішла до него, бо він мене називав дурною. Я ліпше сама піду в місто та й поорудую&nbsp;<sup>*</sup>.</p>
	<p>— Як ти підеш та продаш, коли ти навіть дороги до міста не знаєш?</p>
	<p>— Та я, — каже, — знаю. Я з мамою раз гонила вівці на базар.</p>
	<p>— Та ти, — каже, — не знаєш, ні кілько за гуску правити, ні за кілько віддати.</p>
	<p>А вона каже:</p>
	<p>— Ти мені скажи, кілько правити. Я буду так робити, як скажеш. Та й таки раз вперлася йти. А він подумав: «Як так, то най іде».</p>
	<p>Сказав, яку ціну має правити, а за яку продати.</p>
	<p>Пішла вона на базар. Не доходячи базару, вибіг якийсь міщур&nbsp;<sup>*</sup> з вулиці та й питає:</p>
	<p>— Ґаздиньо, ви продаєте гуску? ’</p>
	<p>— Продаю. Він пообзирав.</p>
	<p>— Що хочете?</p>
	<p>— Тілько й тілько.</p>
	<p>(Сказала так, як чоловік казав). А він каже:</p>
	<p>— Я з вами годитися&nbsp;<sup>*</sup> не буду. Плачу, скілько ви кажете, бо гуска того варта.</p>
	<p>Та почав шукати по кишенях гроші. Нема грошей. А він каже:</p>
	<p>— Я перебирався та й лишив пулярчик&nbsp;<sup>*</sup> на столі. Ви би зачекали, аби я побіг за грішми? Моя хата третя від цеї. Зараз приношу гроші й подаю.</p>
	<p>А вона каже:</p>
	<p>— Най буде.</p>
	<p>Він кавальчик відбіг, вернувся та й каже:</p>
	<p>— Ви би не були такі добрі, щоби я гуску взяв? Та й лишу дома гуску, а гроші вам принесу. Та й піду з вами на базар щось купити.</p>
	<p>Вона каже:</p>
	<p>— Я боюся, що я вас не пізнаю, коли ви відти вернетеся.</p>
	<p>— Знаєте що? — каже він. — Я вам дам свою блюзку, а ви мені дайте свій кожух. Та й ви мене пізнаєте по свойому кожусі, а я вас по своїй блюзці.</p>
	<p>Та взяв кожух та й гуску, та й тілько його було видно. А ця стоїть та й чекає. Та й чекає до полудня, та й по полудню. Уже люди з базару йдуть. Кажуть:</p>
	<p>— Жінко, кого ти тут чекаєш?</p>
	<p>Вона бере та й розказує, яка є справа.</p>
	<p>— Іди, жінко, додому, бо ти замерзла. То вже пропало, іди. Іде вона додому. А чоловік слабий. Думає він, що час жінці вернутися, а жінки нема. Може, її розбили коні? «Чого я такий дурний? — думає він. — Я ж знав, що вона не хожена&nbsp;<sup>*</sup>. Чого я її посилав у місто?» Дуже зажурився чоловік. Підоймається він з ліжка, дивиться в вікно — іде жінка. Але пізнав її по хустці та й по ходови. Іде в якійсь блюзці. Що їй сталося? Може, купила блюзку?</p>
	<p>Входить жінка в хату, а чоловік питає:</p>
	<p>— Як тобі гостилося?</p>
	<p>— Добре, — каже, — гостилося.</p>
	<p>— Продала гуску?</p>
	<p>— Продала.</p>
	<p>— Та що взяла?</p>
	<p>— Та так, як ти казав.</p>
	<p>— А що в тебе за блюза?</p>
	<p>І вона розказала все поправді, як було.</p>
	<p>— Він гуску взяв та й мав принести мені гроші. Та й взяв мій кожух, а дав мені блюзку, щоб я його пізнала по кожусі, а він мене по блюзці.</p>
	<p>А чоловік як штрик з того ліжка, то вже й не чув, що він слабий. Та й каже їй:</p>
	<p>— Я йду в світ. Як найду таких других дурних, як ти, то я ще до тебе верну, а як не найду, то прийду і вб’ю тебе насмерть. Та й піду відсиджу в тюрмі.</p>
	<p>Зібрався він і пішов. Пішов до брата свого, позичив грошей, але не каже про тривогу свою. Та пішов у місто, зайшов у склеп&nbsp;<sup>*</sup>, купив собі мундур весь біленький. Блюзку біленьку, кашкет біленький. Походив склепами, а далі пішов на край міста. Там був ще оден склеп. Ввійшов, а там нікого нема, тілько жидівка продає. Дуже стара. Він каже їй:</p>
	<p>— У вас нема папіросів усякого сорту? Мені треба всіх по пачці. Каже вона:</p>
	<p>— Є.</p>
	<p>Та пішла до полиці і викладає папіроси на ля́ду&nbsp;<sup>*</sup>. А він закотив голову та й дивиться в стелину. Жидівка викладає папіроси та й видить, що він у стелину дивиться і більше нікуди. Каже вона йому:</p>
	<p>— Пане ґаздо, що ви там видите? А він каже:</p>
	<p>— Що я вижу, то мені нікому не можна розказувати. Але та як ви старша жінка, то я вам розкажу. Я святець&nbsp;<sup>*</sup>. Я з того світу прийшов. І зараз відходжу. Я дивлюся, коли вітер завіє і мене возьме.</p>
	<p>А жидівка питає:</p>
	<p>— Як ви через стелину підете?</p>
	<p>— Я так піду, що й стелина буде ціла, і мене тут не буде. Мене пустили на пару мінут щось тут купити, і я вже йду. Небо отвориться, і я відійшов.</p>
	<p>Питається в него жидівка:</p>
	<p>— Є на тім світі жиди? Він каже:</p>
	<p>— Є. Лиш ми не в одній салі&nbsp;<sup>*</sup>. Жиди почерез річку в другій салі. Каже вона йому:</p>
	<p>— Там є чоловік мій, Хун. І Абрум там є?</p>
	<p>— Є, — каже, — вони оба.</p>
	<p>— Я би передала їм якогось мундуру, бо вони там обносилися. А чоловік каже:</p>
	<p>— Це мені не можна робити. Там є що купити. Аби гроші. Я з ними на купецтво ходжу.</p>
	<p>— Може би, я вами передала трохи грошей?</p>
	<p>— Можна, — каже він. — Але не залізні, лиш паперові, бо мені не можна нести туди тягару.</p>
	<p>А її син з невісткою пішли на купецтво, і не було їх дома. А той знов каже:</p>
	<p>— Якби ви дали гроші, то я можу взяти. Та й можу папіроси взяти.</p>
	<p>Та й дала вона гроші, папіроси. Та й пішов він «з вихром». Пішов, здоймив з себе свій білий мундур та й іде в іншому. Приходить додому жидівський син з жінкою. Каже жидівка:</p>
	<p>— Тут був святець.</p>
	<p>— Який святець? Що ви, мамо, одуріли? Де святі ходять?</p>
	<p>— Та як не святець? Та він у такім білім, як крейда, зібраний. І розказав, що там твій тато є й Абрум. Та як не святець?</p>
	<p>— Ну та й що?</p>
	<p>— Та я передала гроші та й папіросів.</p>
	<p>— Та ви одуріли? — каже син. — Куди він пішов?</p>
	<p>Вона показує, на котру дорогу він пішов. Син сідає на коня та й каже:</p>
	<p>— Я зараз його подогоню.</p>
	<p>Їде він, і кого зістрітить, питає:</p>
	<p>— Ви не виділи чоловіка в білім вбранню?</p>
	<p>— Ні, не виділи.</p>
	<p>А цей, що гроші й папіроси взяв, уздрів, що далеко-далеко їхає вслід за ним якийсь конем. Він пішов на берег, накрив капелюхом круглий камінь та й тримає. Над’їхав жид.</p>
	<p>— Пане ґаздо, ви не виділи, тут не йшов чоловік у білім?</p>
	<p>— Не видів.</p>
	<p>— А що ви тут держите?</p>
	<p>— Я імив золоте потя&nbsp;<sup>*</sup>. Таке потя ймив, що вже мені до смерти не треба буде робити. Що мені буде треба, воно все буде мені приносити.</p>
	<p>— То продай його мені.</p>
	<p>— Не продам.</p>
	<p>— Я тобі тілько й тілько грошей даю. А той не хоче. Каже жидови:</p>
	<p>— Ви тілько грошей не маєте, кілько це потя коштує. Але я дуже люблю коней. Аби ще дали мені до тих грошей коня, то дам вам потя. І робити вже до смерти не будете нічого. Але треба тримати потя, поки місяць не засвітить. Бо потя втече. А як місяць засвітить, то потя не буде видіти. Тоді ви беріть його і несіть додому.</p>
	<p>Та бере він гроші, бере коня, сідає на коня і їде. А жид остався. Перебрав від него капелюх з «потям» та й держить. Держав він то та держав. Дивиться, а то нічого не кивається. Думає: «Та ж потя мало би підкидатися. Що це є?» Бере підоймає крису&nbsp;<sup>*</sup> капелюха — нічого не кивається. Вхопив рукою, а то студений камінь. Та й вернувся він додому та й каже:</p>
	<p>— Мамо, ми обоє однакі. Ви дали гроші, а я — гроші й коня. А той вернувся до свої жінки та й сьогодні жиють обоє. І добре жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Зарі́бок — заробіток.</p>
			<p><sup>*</sup> Враз — увесь час, постійно.</p>
			<p><sup>*</sup> Ору́дувати — облаштовувати справу; придбати щось.</p>
			<p><sup>*</sup> Міщу́р — міщанин, мешканець міста.</p>
			<p><sup>*</sup> Годи́тися — тут: торгуватись.</p>
			<p><sup>*</sup> Пуля́рчик — гаманець.</p>
			<p><sup>*</sup> Хо́жений — бувалий.</p>
			<p><sup>*</sup> Склеп — крамниця.</p>
			<p><sup>*</sup> Ля́да — прилавок.</p>
			<p><sup>*</sup> Святе́ць — тут: святий.</p>
			<p><sup>*</sup> Са́ля — зала.</p>
			<p><sup>*</sup> По́тя — пташеня.</p>
			<p><sup>*</sup> Кри́са — тут: відігнутий край капелюха.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 14 січня 1984 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
