<!--#include virtual="/-/inc/general__page_start.inc" -->
<title>Брати-потопленики ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Брати-потопленики» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брати-потопленики.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брати-потопленики <br><span class="article__headerDescription">Українська народна казка Гуцульщини</span></h1>
	<p>Був чоловік та й мав багато дітей. Та й ще вродилася дитина. Понесли ту дитину до хресту. А він пішов риби наловити, аби було що кумам їсти дати. Та й найшов скриньку, що на воді пливла. Він приніс ту скриньку додому, розіткав, а там двоє маленьких дітей.</p>
	<p>— І-і-і, Господи! Та в нас стілько дітей, та й знов діти? Я несу їх назад.</p>
	<p>А жінка каже:</p>
	<p>— Я їх поплекаю. Може, вони голодні.</p>
	<p>Він дав дітей жінці, подивився, а там півскриньки золота. І написано: «Хто буде цих дітей годувати, то буде золото його». Він знов пішов до попа, аби хрестити тих двох дітей. А піп каже:</p>
	<p>— Ти, біда, та кілько в тебе тих дітей?</p>
	<p>Ростуть собі діти та Й ростуть. А цей їхній хлопчик уже вчув від тата, що це не татові діти, але потопленики. Та й каже на них: «Потопленики». А вони приходять ввечір додому та й кажуть:</p>
	<p>— Тату, що він називає нас потоплениками, як ми ваші? А тато каже:</p>
	<p>— Та ні, сараки. Це все мої діти, а вас я найшов на воді. Ви таки потопленики.</p>
	<p>А вони кажуть:</p>
	<p>— Як так, то ми собі йдемо.</p>
	<p>Та й пішли вони світом. Ходять вони, ходять, та й каже оден другому:</p>
	<p>— Що з того, що ми ходимо оба вкупі? Ми розійдімся, оден піде в оден бік, а другий — у другий.</p>
	<p>А другий каже:</p>
	<p>— Ми розійдемося, але як ми будемо знати оден за другого, чи ми живі, чи здорові?</p>
	<p>Прийшли вони до стовпа та й забили в того стовпа ніж. Та й каже оден другому:</p>
	<p>— Котрий борше прийде до цего стовпа, най подивиться на ніж. Як ніж не їржавий, то добре з обома, а як заїржавів, то з одним недобре.</p>
	<p>Та й розійшлися вони оден у оден бік, а другий — у другий. Та й прийшов оден у корчму, та й питає:</p>
	<p>— Та й що сюди чути?</p>
	<p>— Лихе чути. У нашім селі нема води. Змія воду не пускає. Тілько тоді пустить, коли хтось дитину дасть за воду. І прийшло вже до царя, мусить цар давати дочку свою. Та й каже цар: «Аби знайшовся такий, щоб цю мою дочку врятував, то взяв би її за жінку».</p>
	<p>А хлопець собі це слухає.</p>
	<p>І тут заголосили люди — уже везуть ту царську дочку змії. Циган везе. А цей забрався та пішов і собі туди.</p>
	<p>Та й привезли ту дівчину до скали, такої великої-великої. А змія вилазить з-за скали та й уже хоче хапати дівку. А він узяв та й позрубував змії усі дванадцять голів. Та й вирубав з тих голів язики, склав у папір та й поклав у кишеню. А змія таку воду пустила, що мало не затопила всіх.</p>
	<p>Тоді царівна дала йому свій перстень. І поїхав собі він. А циган, той фірман, позбирав усі голови на фіру. Та й каже дівці:</p>
	<p>— Аби казала, що то я тебе врятував.</p>
	<p>А вона боялася цигана і пообіцяла йому так сказати. Циган посадив її на фіру та й поїхав. І такий радий, що озме собі за жінку царську дочку.</p>
	<p>А відтак повернув той хлопець у ту саму корчму. Та й питає:</p>
	<p>— Що сюди чути?</p>
	<p>— Е, нічого такого не чути, але в царя весілля.</p>
	<p>— Та яке весілля?</p>
	<p>— Та циган бере дівку, бо врятував її від змії. А той собі думає: «Добре, най буде».</p>
	<p>Посидів він трошки там. Асе він мав з собою зайчика. Та й посилає він того зайчика наперед себе. Зав’язав у хустину той перстень, дав зайчикови та й каже:</p>
	<p>— Би ти вер їй це на коліна.</p>
	<p>А вони вже сіли за стіл, вже хотять іти до вінчання. Заєць убіг та й перстень їй на коліна поклав. А дівка подивилася на то та й сказала:</p>
	<p>— Тату, це не мій князь, гезди мій князь іде.</p>
	<p>Ну та й що? Вздрів циган, що цей з’явився. Та й таку біду циган заводить!</p>
	<p>— Та ми до вінчання маєм іти. Та я тебе врятував. Що ти за князів вишукуєш?</p>
	<p>Той входить, а вона знов каже:</p>
	<p>— Гезди мій князь.</p>
	<p>Та й цигана геть нагнали. Та й пішли повінчалися, та й ґаздують. А брат його прийшов у якийсь час до того стовпа, подивився та й каже:</p>
	<p>— Е, є мій братчик, бо ніж чистий.</p>
	<p>Та й собі далі ходить, та й натрафив на свого брата. І встрілися вони як браття.</p>
	<p>— Яка в тебе, — каже, — жінка, братчику, файна. Коби я таку найшов, як ти. Але би така сама була, як ця.</p>
	<p>А вона каже:</p>
	<p>— Така царівна є. Приходить сюди з тридцятої землі купатися. Раненько на самого Петра. Така сама, як я, зафайна. Якби ти, — каже, — досокотив, та й би її взяв.</p>
	<p>От пішов він на Петра до річки та й сокотить. Прийшла та царівна та й купається. А шубу з себе стягла та й верла. А він ту шубу взяв. Вона скупалася та й каже:</p>
	<p>— Чоловіче, подай мені шубу.</p>
	<p>— Ні, — не подам, поки ти не будеш моєю жінкою. Будеш моєю жінкою, я подам.</p>
	<p>— Най буде, — погодилася вона.</p>
	<p>Та накинула вона на себе ту шубу, та й перекинулася на черепаху. І він з тою черепахою пішов.</p>
	<p>Іде він з нею, а з него люде сміються. В того жінка файна, а в цего ніяка. А він собі думає: «Вона цю шубу ще скине. І я шубу спалю, та й вона буде така, як жінка мого брата».</p>
	<p>Ввечір лягають вони спати. Вона шубу здоймила, лягла та й заснула. А він не спить, слідкує, як би шубу знищити. Та й ту шубу спалив.</p>
	<p>Вона рано встала та й каже:</p>
	<p>— Я мала стати твоєю жінкою. Я мала ще дев’ять день це носити та й скинути. А тепер, — каже, — я собі йду, а ти останешся.</p>
	<p>Та й вона пішла, а він остався. І дуже він зажурився. Ходить він помежи люди та ходить. І ніхто нічого би не порадив, бо нема її. Та й каже йому якась жінка:</p>
	<p>— Я тебе занесу на тридцяту землю, та й там ти її найдеш. Та що тобі там хто казатиме, то би робив. Там будуть кобили. Би не слухав старої кобили, а лиш самих молодих.</p>
	<p>Він прийшов туди, а там кобили на толоці пасуть. Прийшла стара кобила та й каже:</p>
	<p>— Ти що тут шукаєш?</p>
	<p>— Моя жінка десь тут є, — каже він.</p>
	<p>— Я, — каже, — тобі дам тут жінку. А друга кобила підійшла та й каже:</p>
	<p>— Твоя жінка — одна з цих кобил. Як ти будеш у нас ночувати, твоя жінка буде кивати правим вухом. І ти би коло неї ліг.</p>
	<p>Сидить він до вечора. Та й ті кобили є. Та й уже лягли вони спати. Та й кивнула одна з них вухом. Він підійшов до неї, ліг коло неї та й заснув. А вона збудила його та й тихо каже:</p>
	<p>— На тобі цей брус, цей гребінь та й це залізо. Буде стара нас гікати. І тебе буде фест гікати. А ми рано утечемо. Та й уже.</p>
	<p>Він узяв від неї ті речі. А рано перевернула вона його на голуба, а сама стала голубкою. Та й полетіли вони.</p>
	<p>Вони летять, коли це йой! Так щось гримить і так дунить&nbsp;<sup>*</sup>. А то стара летить. Тут-тут уже їх ловить. Вона каже йому:</p>
	<p>— Мечи брус!</p>
	<p>Він вер брус, і стала брусова гора, така, що нема більше такої великої. А стара ту гору лупає! Так через ту гору добувається, що нужда&nbsp;<sup>*</sup> моя велика! Пролупала і тут-тут доганяє їх, тут-тут доганяє. Вона каже:</p>
	<p>— Мечи гребінь!</p>
	<p>Вер він гребінь, і ліс такий зробився, що най господь рятує. А стара із своїми кинулися на той ліс, проломили, прорубали і далі ловлять їх. А як вер він залізо, то вже стала залізла гора, і вже не бізували вони її пройти. Чоловік і жінка перекинулися з голубів на людей і пішли до того стовпа.</p>
	<p>Прийшли вони туди, подивився він на ніж. Ой, ніж їржавий.</p>
	<p>— Вже, — каже, — нема братчика мого! Щось уже є, бо ніж їржавий.</p>
	<p>Зайшли вони в корчму якусь, питається він:</p>
	<p>— Що сюди чути?</p>
	<p>— Та, — каже, — нічого такого не чути. Але був зять у царя. А там, — каже, — гора висока-висока. Та й там є баба, що заклинає. Він пішов на польовання, потрафив на ту гору, та й та баба його закляла. Та й він там зостався, та й у царя така біда, що йой, бо нема вже зятя.</p>
	<p>Цей собі думає: «Чекай, піду я на ту гору. Я ту бабу зітну». Та й лишив він жінку в тій корчмі та й пішов до брата. Приходить, а жінка сама в хаті. Вона думала, що то її чоловік. Він не признається їй, що він не чоловік, а брат чоловіка. Лягли вони спати. Вона до него ближче присунулася, а шабля його втяла їй палець, та й уже.</p>
	<p>Він пішов на ту гору. Виходить баба.</p>
	<p>— На, синку, цю паличку. І аби ти помахав нею. А він каже:</p>
	<p>— Я тобі зараз помахаю.</p>
	<p>Та й бабу стис, та й бабу забив. Та й заклекотіла там маржина та й всяке на світі, що його баба закляла. Все ожило. Та й приходить його брат.</p>
	<p>— Ой я, — каже, — мій братчику, спав.</p>
	<p>— Ти, — каже, — тут спав, а я з твоєю жінкою був. А той розсердився та й цему голову стяв, та й уже. Приходить він додому, нічого не каже жінці, лягає спати. А жінка каже:</p>
	<p>— Я не докиваюся до тебе, бо твоя шабля мені палець утяла. А він тоді подумав: «Я свого брата затяв. А він не винен».</p>
	<p>Та й пішов він знов на ту гору. Та й найшов воду цілущу й живущу. Та й брата зцілив та й оживив. Та й тоді брат собі свою жінку прикучував&nbsp;<sup>*</sup>. Та й уже казка скінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Дуні́ти — стугоніти.</p>
			<p><sup>*</sup> Ну́жда — горе.</p>
			<p><sup>*</sup> Прикучува́ти — привести.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 22 грудня 1985 року Грималюк Марія Йосафатівна (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
