<!--#include virtual="/-/inc/general__page_start.inc" -->
<title>Як удовин син панську дочку провчив ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як удовин син панську дочку провчив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як удовин син панську дочку провчив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як удовин син панську дочку провчив <br><span class="article__headerDescription">Українська народна казка Чернігівщини</span></h1>
	<p>Не за горами, не за долинами жила вдова, а у неї був син. Удова була працьовита, все трудилася, цьому учила свого сина Було у них трохи землички, да нічим було орати.</p>
	<p>Ось якось вдова робила на городі, скопувала лопаткою землю. Щось попало під лопату. Вона давай копать глибше. Да й викопала горщик з золотом. Дивилась довго, а тоді рішила за нього купить вола, щоб син обробляв поле да хліб збирав. Як вирішили, так і зробили. Да так син робив тим волом, що другі і двома волами стільки не зроблять. Якось мимо нього ішов пан з другого села та й питає:</p>
	<p>— Чого ти ореш одним волом?</p>
	<p>— Да нема в мене другого.</p>
	<p>— Приходь до мене, я тобі дам другого.</p>
	<p>Пішов той, зрадів хлопець. А віл був норовистий. Зрозумів парубок, що оддає його господар через це. Да все ж узяв вола, подякував панові. І став його учить на свій лад. Навчив таки. Приїхав пан, що дав вола, подивиться як його віл робить. Здивувався, що його віл у парі ходить. Стоїть пан коло поля й думу думає: «А що, як я попрошу його угомонить мою норовисту дочку?». І каже парубку:</p>
	<p>— Присилай сватальників, я оддам за тебе свою дочку.</p>
	<p>Парубок очі вилупив, не знає що сказати. А пан знов за своє. Допахав парубок до вечора, прийшов додому і каже матері про те, що казав пан.</p>
	<p>— Ой, сміється з тебе, сину, пан, — каже мати.</p>
	<p>Діждав парубок осені і таки послав сватальників до пана. Ніхто не хотів у сватальники йти, бо боялися получить гарбуза. Насилу найшлось два таких же бідняки, як він.</p>
	<p>— Підемо, хоч і посміється з нас пан.</p>
	<p>Старостів прийняли і попросив пан, щоб із весіллям не задержувались. А дочка впирається, не хоче, да їх силою повінчали. Дав батько придане, подушки да скриньку невелику.</p>
	<p>Стали жити вони втрьох. Минає місяць, рік, а невістка ні за холодну воду. Сидить на печі да сопе, в стелю дивиться. А свекруха візьме да й каже:</p>
	<p>— Ти б дочко води принесла в хату, або дровець, щоб обід зварить.</p>
	<p>А вона собі сопе в кутку. Стали обідати мати й син, а невістка сидить на печі, ніхто її не кличе. Мати з сином все з стола прибрали, а хліб оставили. А невістці так хочеться їсти, так хочеться, що край. Скочила вона з печі, ухватила хліб да знов на піч. Так було два дні. А на третій чуть світ спохватилася да й побігла до колодязя з відрами. Принесла води і знов на піч. Свекруха наварила обід да й гукає невістку:</p>
	<p>— Їди поїси борщу з води, що ти принесла.</p>
	<p>А каші й не дала. На третій день бачить невістка, що це не в батька вередувати, і рішила братися за роботу. Встала ні світ, ні зоря, принесла води, дровець да й на піч. Наварила знову обіду свекруха.</p>
	<p>— Бач, доню, се тими дровами зварено обід да й воду ти принесла, іди їсти. Всі робили, всі будемо їсти.</p>
	<p>Зрозуміла невістка, що тут годують тих, хто робить, да й сама до діла. І робить научилась, і веселенька стала, й покірненька.</p>
	<p>Скучив батько за дочкою, приїхав провідати. Дочка стріла його така весела да щаслива. 1 все робить, і робить, й угашу їй нема. Як осталась вона з батьком, то він питає:</p>
	<p>— Чи ловко тобі живеться?</p>
	<p>— Добре, тату. А ти бери да кожух мий. В нас усі роблять діло.</p>
	<p>Бачить батько, що привчили дочку до роботи, да й просить:</p>
	<p>— Приїдьте до мене в гості.</p>
	<p>Вони приїхали. Батько зрадів, дав їм три пари волів, три пуди усякого добра, одежину, скриню доччину, скотини.</p>
	<p>І стали вони багатими на все село і хазяїнами хорошими. Сьому і нас учать з вами, щоб не боялися роботи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>171 (4315). Як удовин син панську дочку провчив. СУС 901. Записала Сніжок Антоніна Дмитрівна 2008 року. Несук Софія Микитівна (1911). Чернігівська область, Бахмацький район, Митченки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
