<!--#include virtual="/-/inc/general__page_start.inc" -->
<title>Як кугут чоловіка вирятував ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як кугут чоловіка вирятував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кугут чоловіка вирятував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кугут чоловіка вирятував <br><span class="article__headerDescription">Українська народна казка Бойківщини</span></h1>
	<p>Був бідний чоловік, не міг ся доробити. Жив він так, жив і пішов по жебрах, бо не мав що дітям дати їсти. Анітрохи. І дітям, і собі нема що їсти. Дав дітям по кускови хліба, і вже більше нич нема, все голодне. Та й пішов по жебрах, та й нічого не добув. Нічого нема. Пішов другий раз — знов нема нічо’. Іде домі, хліба нема. Що йому робити? Їде і думає: «Боже, що я маю робити?!» Іде й плаче. А там була така безодня, що трудно було спускатися вниз. А він думає: «Скочу в ту безодню і вб’юся». З’їв останній кусок хліба, бо вже дуже голоден був. І хоче падати. Тут вискакує гад і питає його:</p>
	<p>— Що ти робиш, чоловіче?</p>
	<p>— Що я роблю? Убитися хочу.</p>
	<p>— Чого?</p>
	<p>— Бо й так загибель моя. Не то що я, але й діти мої мають помирати. Голодні ми всі.</p>
	<p>А гадюка до нього:</p>
	<p>— Слухай, занеси мене до мого пана, до мого царя. Мій цар дасть тобі нагороду.</p>
	<p>А він питає:</p>
	<p>— Яку нагороду? Яку може він дати нагороду, як ти гад?</p>
	<p>— Нічого, що я гад. Бери мене в свій кошик.</p>
	<p>— А ти мене не вкусиш?</p>
	<p>— Нє, неси мене до мого царя.</p>
	<p>— Я не знаю, куди йти.</p>
	<p>— Я тобі буду показувати, куди.</p>
	<p>Іде він з гадиною до царя. Вона посвистує, показує йому, куди він має йти, котрими вулицями. І каже йому:</p>
	<p>— Стань. І добре слухай, що я тобі скажу. Не проси в нього гроші, бо тебе за гроші вб’ють. Ти проси в нього таке знання, би ти знав, що говорять птахи, що говорять звірі, що говорить худоба — би ти все знав. Він тобі дасть такий перстень, і ти все будеш знати. Але більше би ніхто не знав про цю справу. Ти його проси, би він тобі тото дав, і ти будеш дуже багатий.</p>
	<p>Іде він з гадом, іде і прийшов до дуже великої скали. Сидить там той цар. Він став. І обійшло його довкола гаддя, яке гаддя було, все кругом нього сиділо. Прийшло тих гадюк повно. А він лише дивиться на них, на тих гадюк. Та й каже той гадячий цар:</p>
	<p>— Що ти хоч’ за то, що ти мою коханку сюди приніс? А він йому:</p>
	<p>— Ти мені дай, чоловіче, таке, би я знав, що говорять птахи, що говорять звірі, що говорить худоба — все би я знав.</p>
	<p>А той каже:</p>
	<p>— Я тобі дам. Але дам скрито, тайно, щоби ніхто не знав. Щоби про це знали лиш ти та й я. Бо як ти кому розкажеш, що я тобі дав таке, то вже вмреш.</p>
	<p>— Добре, — каже він, — не скажу нікому.</p>
	<p>І зміїний цар дав йому той перстень та й сказав:</p>
	<p>— Одягнеш цей перстень на палець, покрутиш на пальці п’ять-сім раз і будеш розуміти мову птахів, звірів, худоби — всього, що на світі є.</p>
	<p>Взяв він перстень, подякував і пішов. І думає: «Що з цього вийде?» Пішов у ліс. Приходить, став під дуба та й думає собі: «Дав ми якийсь дорогий перстень, а що з того вийде, не знаю». Дивиться він, на дубі гніздо орлів. Покрутив він перстень на пальці, як той йому казав, і слухає. А орел каже до орлиці:</p>
	<p>— Якби цей чоловік знав, що під цим дубом є миска золотих грошей, був би він багатий. Але він не знає.</p>
	<p>Пішов він туди, гребе, гребе — найшов. Багато золота! Та й уже багатий. Несе те золото домі, добре заховав його. А тоді набрав трохи</p>
	<p>в кишені, пішов до міста і загендлював з жидами. І дали жиди йому за то золото всього, що йому треба було, що він хотів. Жиди колись торгували хлібом, горівкою і всяким товаром. Привозить він додому фіру добра.</p>
	<p>— О-о-о, — кажуть діти, — наш тато приїхав! Дає він дітям пакунки.</p>
	<p>— Беріть, діточки, їжте.</p>
	<p>Боже, яка то радість була! Наїлися вони всі. Та й каже він:</p>
	<p>— Діточки, помоліться богу, що ми всі здорові і що ви мене дочекалися.</p>
	<p>Та й брав він потроху тото золото, ішов у місто та й далі купував усе для сім’ї. І стали вони багато жити. Каже до нього жона:</p>
	<p>— Михайле, чо’ ти такий багатий став? Ти десь, напевно, когось обікрав і накрав багато золота.</p>
	<p>— Та де обікрав!</p>
	<p>Каже він, що буде будувати нову хату. Будує, бо має купу грошей, і то файну хату будує. Люди думають: «Що це таке? Він хату будує. Звідки гроші має?» А він будує. Добре жиє й хату будує. Візьме трохи золота, купить, що треба, й далі будує.</p>
	<p>Побудував він собі красну хату, добре жиє. А люде позирають на нього і думають, що, може, він десь накрав грошей. Але він нікому нічого не каже і йому ніхто нічого не каже.</p>
	<p>Так він доста довго жив, багато-багато літ. І дуже він доробився, і дуже багатий був. А жона знов каже до нього:</p>
	<p>— Михайле, відки ти такий багатий став? А він їй:</p>
	<p>— Жоно, тобі добре? Мовчи.</p>
	<p>Але жона — то є жона. Вона пре й пре.</p>
	<p>— Нам добре, — каже, — а я б хотіла знати.</p>
	<p>— Як я тобі скажу, то вмру.</p>
	<p>— Чого вмреш?</p>
	<p>— Умру, як скажу тобі всю правду.</p>
	<p>— Ну то й що, як вмреш? Ти жиєш уже дуже довго. Що ти, двіста п’ятдесят літ хочеш жити? Умреш то вмреш. Тобі й так треба вмирати.</p>
	<p>— Добре, жоно. Але треба зрубати смереку, напиляти дощок, треба, щоб вони висхли, вистругати їх і зробити труну, аби я мав свій гріб. Як буду вмирати, щоб усе було готове. Бо як я тобі скажу, то вмру.</p>
	<p>Жона взяла в нього грошей, пішла в майстерню, замовила дощок. Привезли труну, все готове.</p>
	<p>— Ну, Михайле, — каже, — труна готова, все готове, можеш умирати. Як так, то так. Кажи, з чого ти забагатів?</p>
	<p>Вже нема чого робити. Він помився, помолився богу, скликав людей.</p>
	<p>— Люде, я буду вмирати. Вже кінчається моє життя.</p>
	<p>Лягає в труну, як до смерти лягають. Попрощався з людьми. Та й уже хоче казати жоні правду.</p>
	<p>— Так, жоно...</p>
	<p>А кугут вибіг із стайні, бігає за курми. А коло стайні стоїть баран. Він уже знає, що господар має вмирати, та й каже кугутови:</p>
	<p>— Слухай! Що ти покуту не завдаєш собі? Вже наш ґазда кінчає своє життя. За минуту його життя кінчається. А ти, — каже, — гуляєш з курми, із своїми жінками. Покуту завдаю тобі.</p>
	<p>А кугут каже:</p>
	<p>— Нє, ти покуту собі завдавай, а я не хочу покуту мати.</p>
	<p>— Чому?</p>
	<p>— Бо мій ґазда дурень гірший від мене. Я маю багато жінок, і я їм розказую, а вони мене слухають. Він має одну жінку, і та не хоче його слухати. Най умирає, як він такий дурний.</p>
	<p>А ґазда почув, же кугут його висміяв, і задумався. Встав і каже.</p>
	<p>— Зачекай, жінко. Я ще попрощаюся з природою і зараз прийду. Тоді тобі все скажу.</p>
	<p>Пішов він до бочки, взяв горівки, взяв бука, приходить і каже:</p>
	<p>— Но, жінко, сідай.</p>
	<p>Підпоїв ’ї, би вона була п’яна, та як зачав її тим буком молотити! Б’є та й б’є, а вона кричить:</p>
	<p>— Перестань бити!</p>
	<p>— Нє, — каже. — Хочеш знати, чого я розбагатів? Хочеш знати?!</p>
	<p>— Хочу!</p>
	<p>А він далі б’є.</p>
	<p>— Хочеш знати?!</p>
	<p>— Хочу знати. Так, хочу!</p>
	<p>Б’є далі.</p>
	<p>— Хочеш знати?!</p>
	<p>— Хочу знати.</p>
	<p>Він б’є далі й питає — жона вже нічого не говорить. Він і каже:</p>
	<p>— Слухай, ти! Ти ще хочеш знати тото?</p>
	<p>— Не хочу. Я вже не буду тебе питати.</p>
	<p>— Я не кажу тобі нічого, і ти не питай нічого. Отак кугут його вирятував.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сколе (присілок Погоріле), Сколівського району, Львівської області 24 березня 1991 року Стечак Федір Андрійович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
