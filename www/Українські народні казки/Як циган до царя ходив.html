<!--#include virtual="/-/inc/general__page_start.inc" -->
<title>Як циган до царя ходив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як циган до царя ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган до царя ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган до царя ходив <br><span class="article__headerDescription">Українська народна казка Гуцульщини</span></h1>
	<p>Цар до царя писав листи. Той пише: «В мене мудріщий народ». А другий пише: «В мене мудріщий». Каже той перший цар: — Як у тебе такий мудрий народ, то пришли мені три люди.</p>
	<p>— Нащо тобі тих три люди?</p>
	<p>— Я хочу знати, чи вони відгадають, що я їм скажу.</p>
	<p>— А що буде, як вони відгадають?</p>
	<p>— Дам їм велику нагороду. По шапці червоних дам. А як не відгадають, то можу їх покарати й смертю, а тобі буде сором.</p>
	<p>Цей цар дав до відома по своїй державі: «Фрайвіліх три люди треба, аби йшли до того царя і відгадали, що він скаже. Буде велика їм нагорода за це». Добровільно ніхто не йшов. Тоді цар сказав до своїх полководців:</p>
	<p>— Дайте трьох людей, щоб відгадали, що той цар скаже. Буде їм велика нагорода за це.</p>
	<p>Дали полководці трьох людей примусово. Прийшли тоти три до свого царя і сказали:</p>
	<p>— Ми є.</p>
	<p>Цар їм розказав:</p>
	<p>— Туди й туди підете, до того й того царя. Така й така заплата буде вам, по шапці червоних. Але треба відгадати його загадки. А як не відгадаєте, то мені буде сором, а вас той цар скарає на смерть.</p>
	<p>І пішли вони. І прибрані дуже, бо йдуть до царя.</p>
	<p>А тому вже повідомив цей цар: «Я вже післав до тебе своїх трьох людей». Тоді не було ні поїздів, ні літаків. Ідуть та й ідуть піхотою. Ідуть та й плачуть, бо думають, що на смерть ідуть. Потомилися, сіли собі на якомусь заріночку, відпочивають і плачуть. А на тім боці старенька підерта хатка. З тої хатки вийшов циган, подивився, що такі воїни сидять, і думає: «Щось з них скористаю». Та й іде д’ним. І питає:</p>
	<p>— Панове вояки, що ви такі сумні? Ану я вам поворожу.</p>
	<p>— Що ти нам поворожиш?</p>
	<p>— Ви скажіть, чого сумні. Я вам поворожу.</p>
	<p>А вони собі порадилися і розказали циганови, куди вони йдуть, хто їх післав і яка заплата буде, як вони відгадають. Тоді циган їм каже так:</p>
	<p>— Най один розбирається. А за него піду. Я циган. А жид мене наймив за мельника, і я мелю в тім млині.</p>
	<p>А ті порадилися та й думають: «Най хоч оден з нас зостанеться живим. Най за одного йде циган». А циган каже:</p>
	<p>— Але я буду там говорити. Ви мовчіть. І щоб заплата була моя. А ті думають: «Яка там заплата?» Та й погодилися.</p>
	<p>Циган обтріпався трохи, вмився та й каже:</p>
	<p>— Ну роздягайся оден.</p>
	<p>Оден вояк роздягнувся, циган вбрав то все на себе, почепив шаблю і каже тому, що роздягнувся:</p>
	<p>— Ти будеш за мене молоти в млині.</p>
	<p>І пішли вони всі три. А той лишився в млині намість цигана.</p>
	<p>Приходять до тої столиці, їх уже там ждуть. Царська охорона їх пропустила. Завідомили тому цареви, той уже ся прибрав проти них. Заходять вони. Циган іде наперед, а ті два за плечима. Цар сидить у короні, в золотім кріслі. Вирядився, як ксьондз на службу. Тоді циган привитався і сказав:</p>
	<p>— Ну, царю, ми вже прибули до тебе. Цар сказав:</p>
	<p>— Відгадайте, що я вам скажу. Перше, скажіть мені, що я варт, так як ви мене видите.</p>
	<p>Тоді циган міряє його від голови до ніг очима, таксує його. Та й каже:</p>
	<p>— Що ти таке варт? Скажу тобі. Колись був такий цар, що мертвих воскрешав, темним очі відтворяв, і його продали за тридцять сребників. А ти що зробив? Тебе ціную наполовину — п’ятнадцять сребників.</p>
	<p>Тоді цар сказав:</p>
	<p>— А ти відгадай, що я тепер думаю.</p>
	<p>А циган сказав:</p>
	<p>— Я знаю, що ти думаєш. Ти думаєш, що я такого син, як ти. А я циган. Але я тепер у такій службі, що би з тобою службою не мінявся.</p>
	<p>— А в якій ти службі? — спитав цар.</p>
	<p>— Я бідний циган, і я мелю людям хліб. Цар думав, що іме цигана на третім питанні.</p>
	<p>— Скажи мені, де є середина світу.</p>
	<p>Він думав, що циган буде бігати і міряти. А циган вийняв шаблю і забив перед ним у підлогу.</p>
	<p>— Отут середина світу. Як не віриш, то зміряй. І цар сказав:</p>
	<p>— Підложіть шапки.</p>
	<p>Вони підложили шапки, і цар дав їм по шапці червоних.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 12 лютого 1983 року Бейсюк Василь Юрійович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
