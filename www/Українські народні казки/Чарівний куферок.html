<!--#include virtual="/-/inc/general__page_start.inc" -->
<title>Чарівний куферок ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівний куферок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний куферок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний куферок <br><span class="article__headerDescription">Українська народна казка Гуцульщини</span></h1>
	<p>Був один дуже бідний чоловік і мав шестеро дітей. І мали вони бичка. Порадилися вони обоє з жінкою:</p>
	<p>— Цего бичка треба продати і купити до хати якого збіжжя, якого хліба.</p>
	<p>Узяв дід того бичка на курман і веде на ярмарок продати. Приходить він з тим бичком до одного моста, а з-під того моста виходить чоловік і питає його:</p>
	<p>— Куди ти, чоловіче, цего бичка ведеш?</p>
	<p>— Ну та веду, — каже, — на ярмарок, аби-м продав. Крайня біда в хаті, нема що їсти ні нам з жінкою, та й ні дітям. Веду, аби-м продав та купив до хати якогось збіжжя.</p>
	<p>— Як же так, чоловіче, то веди того бичка під міст і там прив’язуй. Я тобі дам такий куферок, що не треба буде тобі ні збіжжя шукати, та й не меш ти голоден, та й ні діти твої.</p>
	<p>Дав йому той куферочка, приносить він його додому і каже свої жінці:</p>
	<p>— Ану застелюй стіл. А жінка йому говорить:</p>
	<p>— Що я буду застелювати стіл, як ти приніс якогось дудороба порожнього?</p>
	<p>— Я тобі сказав: застелюй стіл!</p>
	<p>Жінка застелила стіл, він поклав на него той куферок і сказав:</p>
	<p>— Бесажки, розбесажтеся!</p>
	<p>Бесажки ся розбесажили, і стала така їда на столі, що він ще не видів такої. Та й жінка його не виділа.</p>
	<p>А то його той чоловік навчив, як треба до куферка казати.</p>
	<p>Другої днини діти бідного бігають собі, граються. Такі веселі. А брат цего бідного, великий багач, каже свої жінці:</p>
	<p>— Мій брат щось устарав. Уже його діти не голодні. Та нічого, — каже, — діти з дітьми сходяться і діти з дітей зізнають, що він там має.</p>
	<p>І діти від дітей зізнали. Бідного діти сказали:</p>
	<p>— Наш тато такий куферок приніс, і така їда прекрасна в нім, що такої їди ще не виділи ні ми та й ні наш тато.</p>
	<p>Порадився багач зі своєю жінкою, як би в него забрати цей куферок.</p>
	<p>Чи купити, чи видурити? Приходить він до цего свого брата та й каже:</p>
	<p>— Брате, ти знаєш що? Що би ти хотів, аби ти мені цей куферок продав?</p>
	<p>А той йому:</p>
	<p>— Як я тобі цей куферок продам, як мені тепер не треба ні орати, ні сіяти і я все маю?</p>
	<p>А цей як зачав під’юджувати його, аби він йому той куферок продав:</p>
	<p>— Я тобі даю десять моргів землі. І даю тобі збіжжя. Аби ти мав ту землю чим засіяти.</p>
	<p>А бідний каже:</p>
	<p>— Я пораджуся з жінкою. Хочу знати, що скаже вона. А жінка на те:</p>
	<p>— Куферок куферком, а ми маємо діти. Ми землею їх поділимо, а куферок як дамо одному, то другим уже нема що дати.</p>
	<p>Пішов бідний до багача і сказав, що продасть куферок. Дав багач йому ту землю і дав то збіжжя, а куферок забрав. Доки йому то збіжжя вродило і доки він його зібрав, крайня біда була, знов не було що їсти.</p>
	<p>Порадився бідний з жінкою: як би встарати ще одного бичка? Може би, дістали ще такий другий куферок? Устарали вони другого бичка і веде він того бичка продавати. Коло того моста виходить той самий чоловік і питає його:</p>
	<p>— Куди ти цего бичка ведеш?</p>
	<p>— Та хочу продати його.</p>
	<p>— Веди бичка під міст і прив’язуй, а я тобі заплачу. І дав він йому такого самого куферка.</p>
	<p>— Як принесеш, чоловіче, цей куферок додому, скажеш: «Бесажки, розбесажтеся». А як треба буде, аби куферок заперся, аби-с раз свиснув.</p>
	<p>Приніс він куферок додому і сказав: — Ану, бесажки, розбесажтеся.</p>
	<p>Як тоти бесажки ся розбесажили та як вискочили відти дванадцять козаків з нагайками! І дітей вони не б’ють та й ні жінку, а лиш б’ють чоловіка. І він пригадав собі, що той йому казав. Аби він раз свиснув.</p>
	<p>І він свиснув, і козаки позаскакували в куферок. Куферок заперся і спокій. Вже ніхто нікого не б’є. Другої днини той бідний брат сказав своїм дітям:</p>
	<p>— Ідіть співайте, підскакуйте, грайтеся, якої сили маєте.</p>
	<p>Діти так і зробили. Граються, підскакують. Говорить брат-богач до свої жінки:</p>
	<p>— Ти знаєш, брат знов щось устарав. Бо такі його діти веселі, так файно граються. Та нічого, — каже, — діти з дітей будуть знати, що він там має.</p>
	<p>А бідний підмовив своїх дітей, аби казали: «Такий куферок приніс тато, що в першім куферку не було такого добра великого, як тут є». І діти бідного так і сказали дітям багача.</p>
	<p>Приходить багатий брат до бідного та й каже:</p>
	<p>— Що би ти хотів, аби ти мені цей куферок обміняв? А він йому сказав:</p>
	<p>— Чоловіче, відколи ти той куферок уживаєш, то вже з того куферка й вибралося багато. А я цей ще лишень здобув недавно. Як додаєш ще п’ять моргів землі до тої, що ти мені дав, то можемо помінятися.</p>
	<p>Багач додав землі, і обмінялися вони куферками. А цей багач — війт, має панів багато знайомих. Він куферок не втворяє, але хоче зробити великий баль, закликати своїх знайомих, бо він війт.</p>
	<p>Скликав війт свої гості, гості позасідали файно за столи, кладе він той куферок на стіл і каже:</p>
	<p>— Ану, бесажки, розбесажтеся!</p>
	<p>Вискакують відти дванадцять козаків з нагайками, як стали тих гостей гостити тими нагайками! Цей кричить:</p>
	<p>— Бесажки, розбесажтеся! — нічого не помагає. Він іде до свого брата й каже:</p>
	<p>— Брате, йди до мене, бо там ціле нещастя робиться.</p>
	<p>— А що ж там робиться?</p>
	<p>— Козаки з нагайками гостей б’ють. Каже йому бідний:</p>
	<p>— Чоловіче добрий! Куферок не для гостей. А тілько для тих, що в хаті. А ти, — каже, — запросив гості.</p>
	<p>Бідний не дуже квапиться, бо хоче, щоб тих таки добре вибили.</p>
	<p>А тоді прийшов на двері, свиснув, козаки сховалися, куферок заперся і спокій.</p>
	<p>Богач сказав йому, щоб він обмінявся з ним куферками.</p>
	<p>— Я не міняюся, — сказав бідний.</p>
	<p>— Як же так, то бери собі й цей.</p>
	<p>І бідний узяв собі куферок назад. А багач питає:</p>
	<p>— А як же з землею? А бідний йому каже:</p>
	<p>— Я тобі куферок дав, а ти мені землю, та й по цілій нашій церемонії. А що ти гості закликав, то я не винен. Куферок не для гостей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 17 травня 1987 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
