<!--#include virtual="/-/inc/general__page_start.inc" -->
<title>Двадцять п’ять братів ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Двадцять п’ять братів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Двадцять п’ять братів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Двадцять п’ять братів <br><span class="article__headerDescription">Українська народна казка Бойківщини</span></h1>
	<p>Був такий, що мав двадцять п’ять синів. А наймолодший з них був планетником. Коли він уже виріс на великого, каже він:</p>
	<p>— Тату, я би ся женив.</p>
	<p>А тато каже:</p>
	<p>— Запитайся братів. Як брати хотять женитися — вони старші, — то й ти будеш ся женити.</p>
	<p>Питається він братів, а вони кажуть:</p>
	<p>— Та й ми хочемо женитися. Ти, наймолодший, хочеш та й ми так само хочемо женитися.</p>
	<p>Він каже до свого батька:</p>
	<p>— Так, тату, ми будем женитися, але для нас має бути єдна свадьба для всіх разом.</p>
	<p>А батько каже:</p>
	<p>— Як же для всіх разом, як таке може бути? Хіба беріть гроші і йдіть у світ, шукайте, щоб під єдною стріхою, у єдній хаті було двадцять п’ять доньок. Тоді будете женитися.</p>
	<p>— Найдіть для нас, тату.</p>
	<p>Батько взяв у торбу гроші, ходить по державі й шукає. Найшов двадцять, найшов двадцять одну, двадцять дві, двадцять три. А двадцять штири і двадцять п’ять нема. Іде він додому, то було в неділю, і лишилося йому грошей на оден обід. Повернув він у корчму, пообідав і йде далі. Дивиться, хазяїн оре штирма волами. У неділю оре. Він дав йому щастя, поздоровшав його і питає:</p>
	<p>— А чого ж ви орете? У неділю ж ніхто не робить.</p>
	<p>— Хе, — каже, — я мушу робити, бо я нещасний чоловік. Як утрачу оден день навесні, я потому не дожену. Весна довго не буде.</p>
	<p>— А чого ж ви такі нещасні?</p>
	<p>— Гм, чоловіче, в мене двадцять п’ять дівок. Я мушу на них напрацювати.</p>
	<p>А той каже6</p>
	<p>— Гм, ми оба однакові. У мене двадцять п’ять синів. Може, будем сватами.</p>
	<p>— Ну й добре!</p>
	<p>Зрадувалися вони оба. Той лишив воли й плуга. Вже не оре.</p>
	<p>— Ходіть у хату.</p>
	<p>Погостювали, і каже господар:</p>
	<p>— Приїжджайте в свати.</p>
	<p>Вертає той, що має двадцять п’ять синів, до хати і каже:</p>
	<p>— Найшов я двадцять п’ять дочок.</p>
	<p>Наймолодший син каже:</p>
	<p>— Так, тату, їдьте і сватайте їх. Всі брити їдьте, а я остануся дома. І беріть мого коня, може, моя жінка має їхати на моїм кони додому. І би ви ся ніде не ночували, бо буде зле. Будете ночувати — будете гірко плакати. Слухайте мене.</p>
	<p>І вни поїхали, посватали. Його жінка сіла на коня, вони всі мали коней. І їдуть, їдуть. І найшли таку хорошу млаку та й кажуть:</p>
	<p>— Може б ми підночували тут? Коні спочинуть, ми відпочинемо.</p>
	<p>Коли вони стали спочивати, станув кругом них огонь двометровий високий. І почувся голос диявола:</p>
	<p>— Слухайте! Ви запишіть мені свого брата, що дома остався, то я вас випущу. А якщо не запишете свого брата, я вас не випущу, всі тут погинете.</p>
	<p>А їх було сорок дев’ять душ. Та й кажуть:</p>
	<p>— За єдного брата не можем усі гинути.</p>
	<p>І підписали. І отець підписався за сина. Та й тоді огонь щез, їдуть усі додому. Приїжджають, а наймолодший брат каже:</p>
	<p>— Ви мене сатані записали, і я мушу сам іти до нього.</p>
	<p>А коли вони його записали, жона його приїхала до нього, а сатана прийшов і вкрав її. І відніс на гору і посадив у колиску.</p>
	<p>А наймолодший брат пішов до сатани. Іде він д’жінці, він знає, де вона є. Прийшов до неї, а вона йому каже:</p>
	<p>— Я то все знаю. Іди, — каже, — але би-сь не їв. Він тобі буде давати їсти, а ти би нічого не їв три дни.</p>
	<p>Прийшов він до сатани і говорить з ним.</p>
	<p>— От я прийшов до тебе сам, хочу, би ти зо мною що зробив.</p>
	<p>— А що ти хочеш? На тобі їсти.</p>
	<p>— Не хочу.</p>
	<p>— А що ти хочеш?</p>
	<p>— Робити хочу.</p>
	<p>— Отак, — каже, — маєш гектар лісу, гектар дубів, маєш викорчувати всі. І маєш фруктові дерева посадити на десять метрів одне від другого. І ті фруктові дерева мають зацвисти, вродити, і рано маєш принести мені на сніданок фрукти.</p>
	<p>Він пішов і повідає то жінці, а жінка каже так:</p>
	<p>— Ти йди. Я тобі поможу, я все зроблю. Тільки рано будеш кругом обходити і підправляти. Принесеш йому фрукти.</p>
	<p>І так усе зробилося. Рано він приносить на сніданок фрукти. А на другу ніч каже йому сатана так:</p>
	<p>— Той ночі маєш побудувати з качачих гнізд міст на кілометер.</p>
	<p>Пішов він і повідає то жінці, а жінка каже так:</p>
	<p>— Іди, я то все зроблю. Ранком будеш і підправляти, щоб там щось зле не було.</p>
	<p>Вона свиснула,все позліталося.</p>
	<p>— Що робити?</p>
	<p>Вона каже:</p>
	<p>— З цілої держави всі гнізда збирайте і поставте з них міст на кілометер.</p>
	<p>І так зробилося.</p>
	<p>На третю ніч той сатана каже:</p>
	<p>— Ти маєш мені тої ночі стерегти мою кобилу, би хто не вкрав із стайні.</p>
	<p>Повідає він то жінці та й каже:</p>
	<p>— Та ж то легка робота. Дуже легка.</p>
	<p>А вона каже:</p>
	<p>— Ге, легка робота. То найтяжча робота. Ти собі постарай дванадцять шкір з буйволів і обстелися тими шкірами. І постарай собі палицю залізну, шпорна до чобіт і залізний кантар, бо як ти прийдеш ід’ній, утвориш двері, вона буде їржати і тебе гризти. Коли буде догризати до послідної шкіри, ти візьмеш ту палицю і будеш її бити по голові, би вона клякла. Коли клякне, натягнеш на ню кантар, вилізеш їй на хребет і будеш пороти її шпорнами під живіт.</p>
	<p>Вона ‘му то розказала, він постарав дванадцять шкір з буйволів, обстелився ними і приходить уночі на сторожівство до тої стайні. Приходить, а кобила біжить ід’ньому і його гризе. Коли догризлася до послідної шкіри і він вчув, що буде вже його самого гризти, він узяв ту залізну палицю і по голові її, по очах! Б’є, кілько може! І вона клякла на коліна. Тоді він натяг на ню залізний кантар, вискочив на ню і почав пороти її шпорнами попід живіт. Так, що вона стогнала.</p>
	<p>Зробив він то, скочив з кобили, пішов до жони і вповідає їй про то.</p>
	<p>А вона каже:</p>
	<p>— Тепер тікайме геть. Тікайме додому, що можеме.</p>
	<p>Та й ішли вони, ішли, а вона каже:</p>
	<p>— Милий мій, дивися, чи не женеться хто за нами.</p>
	<p>Він подивився і каже:</p>
	<p>— Женеться чорна хмара.</p>
	<p>Вона каже так:</p>
	<p>— Тут я зроблюся просом, а ти сторожем, би мене птахи не з’їдали.</p>
	<p>Надлітає той сатана і каже:</p>
	<p>— Видів ти, діду, двох молодих людей, щоби туди йшли?</p>
	<p>— Видів я їх, як заорював на то просо першу скибу.</p>
	<p>Та й вернувся сатана геть. А його жінка каже:</p>
	<p>— Ти дурень старий. Вони тебе здурили. Просо — то вона. А дідо — то він. Іди другий раз.</p>
	<p>А вони тікають далі, і все мовить вона:</p>
	<p>— Дивися, чи не женеться хто за нами.</p>
	<p>— Женеться чорна хмара.</p>
	<p>— Тепер я зроблюся млином старим, а ти мельником.</p>
	<p>І зробилася вона старим млином. А мельник такий старий. Камінь ледве крутиться, а він там щось поправляє коло того каменя. Надлітає сатана.</p>
	<p>— Не видів ти, діду, двох людей, би туди йшли?</p>
	<p>— Видів, видів. Як першу підлогу зав’язував на цей млин.</p>
	<p>Сатана думає, що це було давно, і вертається. А жінка його каже:</p>
	<p>— Вони тебе здурили. Млин — то вона, а дідо — то він. Я йду за ними сама.</p>
	<p>І летить вона сама. А вони тікають далі, і мовить вона до нього:</p>
	<p>— Дивися, чи не женеться хто за нами.</p>
	<p>— Женеться, — каже, — червоний вогонь.</p>
	<p>А вона каже так:</p>
	<p>— Я тепер роблюся озером, а ти качуром. І коли вона прийде і буде тебе заманювати, би їмила, де дайся їмити. Вона буде казати: «Тась-тась-тась». А ти прийдеш ід’ній близько і далі попід воду, і будеш заманювати її в озеро. Коли заманиш, я зроблю бурю, і вона ся втопить.</p>
	<p>І вона прийшла, і все качура заманює, би його їмила, а він не давався і заманив її в озеро. Вона пішла у воду, а жінка зробила бурю, і вона ся втопила. А вони пішли обоє додому, і всі двадцять п’ять синів багатство велике розвели. Вони тепер у Швейцарії жиють, де золото зберігається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>130 (2078). Двадцять п’ять братів. СУС — 327В+313. 15 листопада 1989 р. Стець Василь Прокопович (1905). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
