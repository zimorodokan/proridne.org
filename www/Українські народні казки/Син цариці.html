<!--#include virtual="/-/inc/general__page_start.inc" -->
<title>Син цариці ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Син цариці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Син цариці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Син цариці <br><span class="article__headerDescription">Українська народна казка Гуцульщини</span></h1>
	<p>Був один цар. Він мав двох дітей. Сина й доньку. Цар і жінка його вчили своїх дітей, щоб вони любили одне одного. Діти виросли і були у школах. І вмерла їм мама. А в того царя був сусід, старий дід. Як цареви дуже прикро приходило, то він того діда прикличе та й радиться. Той дід давав йому поради, і з того все добре виходило.</p>
	<p>Відтак умер і цар. І намість царя став міністер, поки діти доростуть своїх літ і вийдуть з школи. Прийшли діти з школи. Та й дуже вони любилися, та й так вийшло, що та панна від свого брата зайшла. Як уздрів брат, що таке ся стало, він собі нагадав, що тато ходив радитися до того діда. Та й думає він: «Може, дідо щось і нас порадить». Запитав він діда, а дідо каже:</p>
	<p>— Роби скриньку, а відтак роби меншу скриньку, таку, щоб дитина вмістилася. І ту меншу скриньку постав у велику. Як вродиться дитина, то поклади її в ту скриньку. Візьми склянку, насип молока і дай дитині пипку в рот. Так поклади ту пипку, щоб дитині не випала з рота. І насип у скриню стілько золота, щоб скриня не потала і не була вся зверху. Щоб половина скрині була в воді, а половина над водою. І жди, поки вродиться дитина. Як дитина вродиться, зроби, як я казав, і що зроби табличку із слонової кістки. І напиши на ній: «Хто цю дитину найде, аби її охрестив». І поклади табличку коло дитини. І скриню закрити й засмолити, щоб вода не ввійшла. Лиш на самім верху просвердлити дірку, щоби дух виходив і заходив.</p>
	<p>Як народилася дитина, він все зробив, як дід казав, і пустив скриню на море. Плавала та скриня по морю, а від одного владики прийшли рибаки ловити рибу. Побачили скриню, пригнали її до берега та й припровадили до владики. Владика відкрив скриню, а там дитина і коло неї табличка на слоновій кістці, де написано було, що за це золото треба дитину охрестити та й вивчити.</p>
	<p>Виріс той хлопець, вивчився. Приїхав додому. А владика з жінкою говорять:</p>
	<p>— Це з якихось добрих людей хлопець. Він добре навчився. На яку його тепер роботу дати?</p>
	<p>А він це підслухав, цей хлопець. І зачав просити, аби вони сказали, з кого він вийшов. Вона сказала:</p>
	<p>— Я твоя мама. А він каже:</p>
	<p>— Ні, неправда це, ви самі сказали, що я вийшов з добрих людей. Ви мені скажіть, з кого я вийшов.</p>
	<p>Жінка пішла порадитися з владикою. Владика каже:</p>
	<p>— Візьми ту слонову кістку і подай йому. І скажи йому, що його рибаки ймили. Ми не знаємо, з яких він людей.</p>
	<p>І дали йому ту кістку, і сказав він:</p>
	<p>— Як я вийшов з людей, що казали мене охрестити, то я йду воювати за Христову віру. Може би, ви дали мені якусь поміч людьми, кіньми й возами? Щоб я сам не йшов.</p>
	<p>А владика його припиняв, просив, щоб він не йшов. Каже владика:</p>
	<p>— Я тобі іншу роботу найду. А він сказав:</p>
	<p>— Ні, як мої родичі були християни, то я буду битися за Христову віру.</p>
	<p>І владика дав йому людей, коней і возів.</p>
	<p>А тим часом мама його стала царицею, бо її брат умер. І нападає на неї поганський цар. І вже побиває її. Вона вже не має сили оборонитися. Тоді над’їхав в то місто її син з військом. І порозсихалися в него вози. Він шукає, де би він їх полагодив. Та й питає людей. А люди кажуть:</p>
	<p>— Наша цариця воює, треба її запитати.</p>
	<p>Він пішов до цариці та й каже це. А вона йому сказала:</p>
	<p>— Мені то ніц в голові, але я дам наказ головному ковалеви, най він вам поремонтує.</p>
	<p>А він каже:</p>
	<p>— Я йду вам на поміч.</p>
	<p>Але він не знає, що то його мама, а вона не знає, що то син.</p>
	<p>Пішов він до коваля, поремонтували вози, долучився він до війська цариці й воює. І так воює, що вже кінчає того поганського царя. І побив його. Як поганський цар скапітулював, він вернувся до того міста, а міністри кажуть, аби він женився з царицея та й би ставав царем. Він не дуже приставав на це, бо вона старша, але міністри дуже наполягали, і він женився з тою царицею.</p>
	<p>І жиє він у одній кімнаті, а цариця в другій. Він часто дивився на ту слонову кістку та й плакав. А та, що замітала, піддивилася, що він читав ту кістку, підходить до цариці та й каже:</p>
	<p>— Ваш муж уже два рази читав від когось лист та й плакав. Цариця замовила кухаркам найкращі їди, і кухарки налагодили всього.</p>
	<p>І він до цариці ввійшов. І вони собі їли та й пили, та й вона питає його.</p>
	<p>— Чого ти плакав? Він каже:</p>
	<p>— Ти й розумна, і дорога мені, але я не знаю, відки я взявся.</p>
	<p>І показує їй ту кістку. Вона ту кістку як уздріла, так відразу обімліла. Віділляли її водою, та й він зачав її питати. А вона каже:</p>
	<p>— Я твоя мама.</p>
	<p>І розказує йому все, як то було. А він їй каже:</p>
	<p>— Ви як-исьте царювали, так і далі царюйте. А я йду на покуту.</p>
	<p>А покутнику не можна навіть їсти просити. Він входив до хати, приклякав та й молився, та й уже йому давали їсти абощо.</p>
	<p>Хоче він добитися на той бік моря. Прийшов на пристань. А того, що перевозить, нема, лиш його жінка. Він прийшов та й питає:</p>
	<p>— Коли буде переїхати корабель на той бік? А вона каже:</p>
	<p>— Корабель має цего вечора вернути відти. А коли він має їхати туди, того я не знаю. Ви собі розлягайтесь і лягайте на лужко спати.</p>
	<p>А коли корабель прийде, то я вас збудю.</p>
	<p>Увечір прибув корабель. А капітан корабля був дуже нервовий. Хлопець спав і сонний розкрився, і було видко ті шкури покутницькі. Капітан корабля каже:</p>
	<p>— А, це покутник. Я йому покажу.</p>
	<p>Та й лиш його ловить за шиворот і кидає його в курник і каже:</p>
	<p>— До завтра най буде там, а завтра я його переведу.</p>
	<p>Там його обпаскудили кури. А капітан обіздрив його, видить, що це цар, та привів його до тюрми, і там його кинули в камеру на одного чоловіка. І замок його там капітан, а ключ кинув у море. Та й сказав:</p>
	<p>— Ти вже спокутував, і я тебе вже перевіз. І поїхав на море.</p>
	<p>А за цей час умирає владика. Як він умер, посилають людей, щоби найшли такого чоловіка, аби покуту спокутував і намість цего владики став. І їдуть вони з капітаном-перевізником на другий берег моря. А перевізник каже:</p>
	<p>— Переночуєте в мене.</p>
	<p>Та й каже своїм людям перевізник:</p>
	<p>— Наловіть риби, аби жінка приготувала ту рибу на сніданок. Рибаки пішли і ймили одну, але дуже велику рибу. Та й поклали її на кухни на стіл. Жінка рано зачала рибу кроїти, а щось під ножем зателенькотіло. Вона подивилася, а в тій рибі ключ. Поклала той ключ на столі.</p>
	<p>А рано снідають вони, господар і ті два, що шукають покутника. Та кажуть вони, що покутника шукають. А перевізник каже:</p>
	<p>— Я тут замок одного, але то вже осьмий день минув. Він відей уже неживий. Але я піду подивлюся. Цей ключ я метав у море, а він найшовся в рибі. Ходіть зо мною.</p>
	<p>Пішли вони, перевізник розімок, а цей собі сидить у тій камері та й книжку читає.</p>
	<p>— Ти ще, — каже, — не вмер за ці дні? А той подивився та й каже:</p>
	<p>— Які дні? Я тут вісім годин сиджу. Так йому то вкоротилося.</p>
	<p>Ці беруть його, і перевізник перевозить їх на той бік моря. І висвятили його на владику.</p>
	<p>А як владика править першу службу, то в цій першій службі він має право відпустити хоч би які великі гріхи. Написали в газетах, що новий владика буде правити першу службу. А цариця прочитала та й каже:</p>
	<p>— Поїду й я сповідатися, бо дуже багато я гріхів наробила.</p>
	<p>Та й поїхала вона до него сповідатися. І як вона почала казати, як у неї народилася дитина, він обімлів. Його віділляли водою, а він устає та й каже:</p>
	<p>— Це моя мама.</p>
	<p>І він їй відпустив її гріхи. Та й сказав:</p>
	<p>— Ви вже, мамо, не підете нікуди від мене. Та й зосталася мама при нім.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Прокурава, Косівського району, Івано-Франківської області 5 червня 1985 року Матійчук Марія Федорівна (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
