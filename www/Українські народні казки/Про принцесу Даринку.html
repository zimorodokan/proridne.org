<!--#include virtual="/-/inc/general__page_start.inc" -->
<title>Про принцесу Даринку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про принцесу Даринку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про принцесу Даринку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про принцесу Даринку <br><span class="article__headerDescription">Українська народна казка Полтавщини</span></h1>
	<p>Колись на світі жила принцеса і звали її Даринкою. З самого народження вона була доброю і веселою, за що її всі любили. Хоч і була вона принцесою, але завжди допомагала всім, хто цього потребував. Це дуже не подобалось злій чаклунці і вона вирішила покарати її.</p>
	<p>— Побачимо, — сказала вона, — як до тебе будуть ставитись, коли ти будеш бридка, як жаба.</p>
	<p>От коли принцесі виповнилось 15 років, то чаклунка перетворилась на чорну кішку з перебитою лапою. Вона підбігла до Даринки і замурликала.</p>
	<p>— Ой, хто ж тебе покалічив, бідненька кішечко? — з жалістю спитала принцеса.</p>
	<p>Вона взяла кішку на руки і погладила. Раптом кішка дико закричала, вкусила Даринку в обличчя, вирвалась і побігла геть. Відтоді обличчя принцеси вкрилося жахливими бородавками. Король дуже сумував і запрошував найкращих знахарів, але нічого не допомагало. Сама принцеса не сприйняла цього близько до серця. Вона як і раніше допомагала всім, але остерігалась чорних кішок.</p>
	<p>Даринка вміла дуже гарно малювати і співати, тому вона часто блукала, шукаючи гарних краєвидів. Коли вона малювала, то здавалось, що картини оживали. Квіти дзвеніли, пташки співали і все раділо життю. Вона дарувала ці картини людям і вони ставали добрішими. Картини несли людям радість і щастя.</p>
	<p>— Я хочу подарувати людям сонячні квіти, щоб вони ніколи не сумували, — вирішила принцеса Даринка.</p>
	<p>Вона довго шукала такі квіти. Ось одного разу вийшла в поле і побачила ціле море соняшників.</p>
	<p>— Намалюю цю красу і подарую першому, кого зустріну, — сказала вона собі.</p>
	<p>Принцеса зайшла в соняшники і почала малювати. А щоб не було сумно, то співала пісеньку про сонце, квіти, гаї і діброви. Незчулася, як замовкли навколо, зачаровані її голосом пташки, повернули голови до неї здивовані соняшники. Бджілки намагалися сісти на соняшники, які вона намалювала, такими вони здавалися живими.</p>
	<p>Тим часом по країні мандрував добрий маг Травознай. Він почув чарівну пісеньку Даринки і захотів її побачити.</p>
	<p>— Ця дівчинка, ніби душа нашої природи! — вигукнув маг.</p>
	<p>Він оглянувся навколо і побачив, що всі соняшники повернулись до однієї полянки, але хто там був, не було видно. Він тихенько пробрався між соняшників і був здивований, коли побачив обличчя дівчинки. Маг здогадався, що це злі чари і вирішив допомогти. Він нарвав чарівних квітів і, появившись перед Даринкою, сказав:</p>
	<p>— Доброго дня чарівна дівчино!</p>
	<p>— Ой! Хто це?</p>
	<p>— А я ваш шанувальник! Візьміть ці квіти на знак вдячності за ваш талант.</p>
	<p>«Чому він не дивується з моєї зовнішності?» — подумала Даринка. Вона притулила квіти до обличчя і вдихнула їх чарівний аромат. Маг посміхнувся, побачивши, як обличчя дівчинки стало надзвичайно вродливим.</p>
	<p>— Дякую вам, добрий чоловіче! Я подарую вам свою картину. Хай вона приносить вам радість!</p>
	<p>Маг подякував і, взявши картину, пішов. Даринка повернулась додому і побачила, що всі дивляться на неї з радістю і здивуванням.</p>
	<p>— Чому ви на мене так дивитесь? Що сталося?</p>
	<p>— Донечко! Яка ти гарна! — вигукнули король з королевою.</p>
	<p>Даринка підбігла до озера і побачила своє лице знову вродливим. Вона здогадалася, що то не простий чоловік був.</p>
	<p>Коли наступного ранку вона прокинулась, то побачила, що біля палацу багато людей, які раділи, сміялись і дивувались з картини, на якій цвіли соняшники, мов живі. А з картини лунала пісенька, яку вона співала, коли малювала. Так зробив той маг який подарував їй вроду.</p>
	<p>Відтоді ця картина стояла біля палацу і приносила людям щастя. А принцеса зустріла своє кохання і щасливо прожила своє життя даруючи людям радість своїми талантами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>117 (4719). Про принцесу Даринку. СУС —. Записала Тунько Ірина 2008 року. Семеній Марія Йосипівна (1959). Полтавська область, Пирятинський район, Малютинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
