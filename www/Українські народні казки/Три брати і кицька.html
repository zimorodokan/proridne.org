<!--#include virtual="/-/inc/general__page_start.inc" -->
<title>Три брати і кицька ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Три брати і кицька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три брати і кицька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три брати і кицька <br><span class="article__headerDescription">Українська народна казка Полтавщини</span></h1>
	<p>Жили колись на світі чоловік і жінка, які мали три сини — Іванка, Штефанка і Романка. Коли сини підросли, чоловік і каже жінці:</p>
	<p>— Ану спечи паляницю Йванкові. Хай піде у світ, може, десь знайде свою долю.</p>
	<p>Жінка спекла паляницю, поклала в полотняну торбинку і сказала:</p>
	<p>— Щасти тобі, синку. Йди хоч трохи далі, але не будь там довго. Знайди хоч трохи долі, та й повертайся додому, бо нам сумно без тебе.</p>
	<p>— Добре, мамо, я скоро вернуся, — відповів син.</p>
	<p>Пішов Іванко. Йшов день, два, три, На четвертий день дуже замучився. Сів собі на камінь, витягнув із торби паляницю й почав їсти. Звідкись прийшла до нього біла кицька.</p>
	<p>Няв-няв-няв…</p>
	<p>— Чого тобі кіточко? — спитав — Їсти схотіла?</p>
	<p>— Няв-няв-няв…</p>
	<p>— На, мені не жаль паляниці. Ади, яку велику спекла мамка.</p>
	<p>Кицька з’їла шматочок паляниці й питає Іванка:</p>
	<p>— Куди ти йдеш, парубче?</p>
	<p>Йванко здивувався:</p>
	<p>— Де це ти навчилася говорити?</p>
	<p>— Живу між людьми, то й навчилася, — відповіла кицька, — куди, питаю, йдеш?</p>
	<p>— Іду служби шукати.</p>
	<p>— Служи у мене.</p>
	<p>Іванко знову витріщився:</p>
	<p>— Яка в тебе робота?</p>
	<p>— А мишей ловити. Як спіймаєш золоту мишку, то дам тобі великий лантух подарунків.</p>
	<p>— Така робота не для мене. Я вмію орати, сіяти, молотити. Якби в селі дізналися, що я в кицьки наймався ловити мишей, то ні одна дівчина не вийшла б за мене.</p>
	<p>Кицька почала просити хоч трішки послужити.</p>
	<p>— Коли так красно просиш, то хай буде.</p>
	<p>Кицька повела хлопця до великого палацу. Брама відчинилася, а коли Йванко зайшов, то заперлася, а кицька — шпиг і сховалась в дучку. Раптом перед ним де не взялася золота мишка, така блискуча, що аж очі засліплювало. Довкола миші бігали срібні мишенята. Вони нічого Йванкові не казали, і він їх не чіпав. Дістав із торбини паляницю і почав собі писок набивати. Золота миша озвалася:</p>
	<p>— А я теж голодна.</p>
	<p>— Мені зовсім не жаль паляниці — відповів Іванко і кинув їй великий шматок.</p>
	<p>Минула ніч. Ранком знову з’явилася кицька. Іванко усміхався. Вигукнув радісно:</p>
	<p>— Шукай собі, господине, кота, бо ловити мишей — не моє ремесло.</p>
	<p>— Послужи ще хоч однісіньку ніченьку, — просить кицька.</p>
	<p>— Ні не можу, бо вже з’їв паляницю. Треба вертатися додому.</p>
	<p>Кицька насипала йому срібла повну торбину й сказала:</p>
	<p>— Нікому не кажи ні слова, що ти видів.</p>
	<p>Іван повернувся додому. Того самого дня, коли він повернувся, чоловік сказав жінці:</p>
	<p>— Спечи дві паляниці і хай Штефанко йде у світ долі шукати.</p>
	<p>І середульший брат у полі теж зустрів кицьку.</p>
	<p>Ти звідки взялася тут, кицько? — зрадів хлопець.</p>
	<p>— Шукаю поїсти.</p>
	<p>— Мені не шкода паляниці, на поїж.</p>
	<p>Кицька з’їла кавалок його паляниці й спитала:</p>
	<p>— А куди йдеш, хлопче?</p>
	<p>— Йду у світ служби шукати, — відповів Штефанко.</p>
	<p>— То наймися в мене, сказала кицька.</p>
	<p>— А що маю робити?</p>
	<p>— Будеш мишей ловити.</p>
	<p>— Е, ні, це мені не пасує.</p>
	<p>— Ти послужи у мене хоч дві ночі. Я заплачу.</p>
	<p>— Дві ночі можу послужити.</p>
	<p>Кицька наказала, щоб Штефанко зловив її золоту мишку й повела до палацу. Брама відчинилася, а тоді заперлася. Кицьку як вітром здуло. Хлопець ходить, роздивляється, аж раптом перед ним золота мишка зі своїми срібними мишенятами.</p>
	<p>— Дай мені кавальчик паляниці, попросила мишка.</p>
	<p>— Мені не шкода паляниці, але ти так блищиш, аж очі болять. Ти з чистого золота?</p>
	<p>— Із чистого, із чистого, — пропищала миша.</p>
	<p>— Ти дуже дорога.</p>
	<p>— Дуже, дуже, — відповіла мишка.</p>
	<p>Минув ще один день. Штефанко поділився із мишкою й другою паляницею. Прийшла біла кицька.</p>
	<p>— Няв — няв — няв… Ти зловив мені золоту мишку?</p>
	<p>— Ні, мишей ловити — не моє ремесло. Відчини браму, піду додому.</p>
	<p>Кицька насипала йому до торби срібла й попросила:</p>
	<p>— Не говори нікому де ти був і що ти видів?</p>
	<p>— Буду мовчати, як риба, — відповів парубок.</p>
	<p>Вернувся Штефанко додому, а батько каже матері:</p>
	<p>— Спечи, жінко, три паляниці та хай іде Романко.</p>
	<p>Жінка спекла три паляниці, поклала в торбину і сказала наймолодшому.</p>
	<p>— Іди, Романку, та не будь там довго, бо нам сумно без тебе.</p>
	<p>— Не гризіться, мамо, — відповів їй син і подався в світ.</p>
	<p>Ішов день, другий, третій. На четвертий сів біля криниці, витягнув паляницю і почав їсти. Раптом звідкись прийшла біла кицька.</p>
	<p>— Няв — няв — няв…</p>
	<p>— Чого тобі кицько? Захотіла їсти? На, мені не шкода паляниці.</p>
	<p>Відламав кавалок і дав кішечці. Вона поїла смачно і спитала:</p>
	<p>— Куди йдеш Романку?</p>
	<p>— У світ!</p>
	<p>— Чого?</p>
	<p>— Служби шукати.</p>
	<p>— Наймись до мене.</p>
	<p>— Та що в тебе робити?</p>
	<p>— Якщо зловиш золоту мишку живою або мертвою, — то я тобі віддячу.</p>
	<p>Хлопець почухав потилицю, подумав і згодився. Романко поклав за пазуху камінь і пішов за кицькою до палацу. Брама відчинилася, а кицька несподівано зникла. А там де вона стояла вийшла мишка з срібними мишенятами. Роман спочатку дивився на ту мишку і нічого не казав, а потім розсердився:</p>
	<p>— Якого ти дідька ходиш кругом мене?</p>
	<p>— Ходжу, бо я тебе не боюся, — сказала мишка.</p>
	<p>Хлопець дістав камінь із пазухи, прицілився і потрапив миші прямо в голову. Та підскочила і впала і більше не вставала. І дивно, миша зникла, а на її місці з’явилася дівчина, така файна, як квітка. Вона сказала:</p>
	<p>— Дякую, Романку, що врятував мене від миші-чаклунки. То вона обернула мене, найвродливішу царівну, в білу мишу. Чари тривали доти, поки вона була жива. Що хочеш за те, що визволив мене?</p>
	<p>— Хочу, аби ти стала моєю жінкою, — відповів Романко.</p>
	<p>Дівчина дала йому свої обидві руки і вони пішли до палацу. Там справили велике весілля. І досі живуть, хліб-сіль жують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>190 (4860). Три брати і кицька. СУС —. Записала Боцуляк В. М. 2008 року. Нижник Надія Дмитрівна (1930) (родом з Буковини). Полтавська область, Оржицький район, Новооржицьке</p>
			<p>71 (5529). Три брати і кицька. СУС —. Записав Сорочинський Денис 2008 року. Тихонович Лідія Іванівна (1926). Мукачеве</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
