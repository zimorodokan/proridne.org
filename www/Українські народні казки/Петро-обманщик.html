<!--#include virtual="/-/inc/general__page_start.inc" -->
<title>Петро-обманщик ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Петро-обманщик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Петро-обманщик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Петро-обманщик <br><span class="article__headerDescription">Українська народна казка Бойківщини</span></h1>
	<p>Був Петро-обманщик. Не обманював хіба кого не хотів. Простих людей він не обманював, а обманював хитрих. І про нього знало багато-багато людей, про Петра.</p>
	<p>Одного разу прийшов він у місто. І якраз попав на суддю. А суддя йому говори:</p>
	<p>— Напевно ти, Петре, прийшов мене обманути. Ну обманюй ня.</p>
	<p>А Петро йому говорить:</p>
	<p>— Нема коло мене того, що ним обманюється. Бо я, — каже, — лишив то вдома.</p>
	<p>— А тобі далеко йти додому?</p>
	<p>— Та треба півдоби.</p>
	<p>А суддя був на кони. Говорить суддя Петрови:</p>
	<p>А якби я тобі дав свого коня, то би-сь скоро прийшов?</p>
	<p>— Якби сів на коня, то за пару мінут я вже тут.</p>
	<p>І суддя дав йому коня. Сів Петро й поїхав. А за містом був ярмарок. Петро обрізав коньови хвіст і продав коня на ярмарку за сто фортів. Вернувся в місто, зайшов у магазин і купив сильний шнурок. А коло того міста було озеро, а коло того озера лежав важкий камінь. Прив’язав Петро шнурок до каменя і пустив камінь у озеро. З єдного кінця шнурка камінь у озері, а з другого Петро сильно прив’язав хвіст з коня. Та й хвіст пливав по озері. А Петро намазав свій капелюх у болото та й іде.</p>
	<p>Іде він, а суддя стоїть і чекає Петра з конем. Надходить Петро, а суддя питає:</p>
	<p>— Петре, а де кінь?</p>
	<p>Петро йому говорить:</p>
	<p>— Ваш кінь дурний, стрибнув у озеро і затопився.</p>
	<p>Суддя говорить Петру:</p>
	<p>— Неправда, Петре, ти брешеш.</p>
	<p>— Як не вірите, то йдіть подивіться. Ще з коня хвіст стирчить у озері.</p>
	<p>Прийшли вони з суддею ід’озеру — справді кінь затопився, хвіст видно з води. Суддя взявся за хвіст і тягне з озера «коня». Сильний був той суддя, і вирвав хвіст з мотуза. І як урвав, то чуть не затопився сам, хіба Петро його врятував, суддю.</p>
	<p>Ідуть вони оба в місто. Заходять, а там крамниця. Петро говорить судді:</p>
	<p>— Я йду в крамницю, подивлюся, чи є вино.</p>
	<p>Зайшов Петро в крамницю і питає крамаря:</p>
	<p>— Є вино?</p>
	<p>— Є.</p>
	<p>І оплатив Петро дві пляшки вина. Оплатив, виходить на вулицю і випрошує суддю:</p>
	<p>— Ходіть. Що було, те було, вип’єме пляшку вина.</p>
	<p>Зайшли оба-два в крамницю, і вони з суддею її випили. Випили, а Петро з голови капелюх та й кинув на підлогу.</p>
	<p>— Ну що, крамарю, заплатив я тобі?</p>
	<p>— Заплатив. — говорить крамар до Петра.</p>
	<p>Дав крамар другу пляшку вина. Випили й другу. І Петро так само бахнув капелюхом у підлогу.</p>
	<p>— Що, заплатив я?</p>
	<p>— Заплатив.</p>
	<p>А суддя думає: «Як ти «заплатив»? Як ти гроші давав?». Та й питає його суддя:</p>
	<p>— Петре, а що ж то в тебе за капелюх, що ти не даєш грошей і «заплатив»? Продай цей капелюх мені.</p>
	<p>Петро говорить до судді:</p>
	<p>— Нащо мені ваші гроші? Я що би не набрав у крамниці, капелюх у підголу та й заплачено.</p>
	<p>Просить, благає суддя Петра, а Петро говорить:</p>
	<p>— Цього капелюха мені ще прадід оставив. Але як дасте триста фортів, то продам вам.</p>
	<p>Вийняв суддя гроші і заплатив, і вони розійшлися. І Петро пішов собі додому, а суддя пішов у ресторан, запросив собі товаришів, замовив щонайбільше їдення, пиття. Їдять, п’ють. А вони, тоти товариші, насміхаються з капелюха судді.</p>
	<p>— Чого то в тебе такий капелюх у болоті?</p>
	<p>А суддя говорить:</p>
	<p>— Не смійтеся, зараз побачите, що то за капелюх.</p>
	<p>Коли наїлися, напилися, суддя капелюх з голови, трахнув у підлогу і говорить до того крамаря:</p>
	<p>— Що, заплатив я?</p>
	<p>Крамар нічого не відповідає. Він ще раз трахнув.</p>
	<p>— Заплатив я?</p>
	<p>А крамар:</p>
	<p>— Вийми гроші і заплати. І тоді буде «заплатив».</p>
	<p>Тоді суддя вийняв гроші і заплатив.</p>
	<p>— Отепер ти, чоловіче, заплатив, — сказав крамар.</p>
	<p>А суддя бере двох шендерів і йде до Петра. Чого він його обрудив уже другий раз? А Петро знав, що вони прийдуть. Та взяв пательню, накраяв м’яса і бульби. І поставив пательню на гарячу кухню. І воно шипить. То добре розжарилося, а суддя з шендерями уже коло хати. Вони до хати, а він пательню на лавку. Вони зайшли до хати, дивляться, а в пательні смажиться на лавці без огня. Вони забули, що прийшли Петра судити, і дивляться на пательню, що без огня варить. Суддя каже:</p>
	<p>— Петре, продай пательню.</p>
	<p>Петро говорить:</p>
	<p>— Не продам. Мені ніколи дров не треба, бо пательня без огня варить.</p>
	<p>Ну й доти-не-доти, і Петро продав пательню. Пішли без всякого-якого з пательнею. Приносить суддя пательню і дає свої жінці. І каже:</p>
	<p>— На. Я таку пательню купив, що без огня варить. Що хочеш варить.</p>
	<p>Вона зраділа. Та й нарізала м’яса, бульби, поклала на пательню і поставила на лавку. Та й стояло три дні і не зварилося.</p>
	<p>Тоді суддя набрав злости, знов узяв двох шендерів та й до Петра. «Ну вже Петро пропав», — думає суддя. А Петро знав, що суддя прийде з шендерями ще раз. Зарізав барана, вийняв з нього шлунок і сховав у пазуху під сорочку. І сестрі говорить:</p>
	<p>— Коли я «заріжуся», бери в шафі свистулю і свищи мені у вуха.</p>
	<p>Приготував він усе, дивиться, іде суддя з шендерами. Коли вони зайшли до сіней, Петро взяв ніж та й так свариться з сестрою. І каже, що заріжеться. Зайшли вони до хати та й на Петра:</p>
	<p>— Петре, заспокойся. Петре, заспокойся.</p>
	<p>А Петро далі свариться. І дав собі Петро ножем у живіт, у той баранячий шлунок. Поллялася кров, і Петро впав.</p>
	<p>Ну що ж, вони вже в страху, суддя й шендери ще скажуть, що то вони зарізали Петра. Петро мертвий, а вони коло нього стоять. Де його тепер мертвого діти?</p>
	<p>А тут сестра бере свистулю з шафи і свище Петрови в вуха, в єдно, а потім у друге. І Петро піднявся. Та й каже:</p>
	<p>— Йой, як я заспав.</p>
	<p>А суддя каже:</p>
	<p>— Якби була не свистуля, то був би-с не встав.</p>
	<p>— Ви, — каже, — не думайте, що то перший раз я зарізався. Я вже різався кілька разів, але свистуля мене все піднімає.</p>
	<p>Тоді суддя просить Петра:</p>
	<p>— Петре, продай мені цю свистулю. Бо я, — каже, — суддя. Мене можуть роз злостити, і я когось можу зарізати.</p>
	<p>Та й Петро продав, та й суддя із шендерами пішов.</p>
	<p>Приносить суддя ту свистулю додому і дає свому фурману. Каже:</p>
	<p>— На сховай. Коли би я прийшов з суду і на злостився, і вмер чи зарізався, то би-с свистав у вуха.</p>
	<p>Не так то скоро було, але раз пішов суддя і на злостився. Та й приходить, та й зарізався. І впав мертвий. А фурман узяв свистулю, та й свистав, та й свистав, та й свище до сьогоднішнього дня, а суддя не встає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>26 (2047). Петро-обманщик. СУС 1539. 10 листопада 1989 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
