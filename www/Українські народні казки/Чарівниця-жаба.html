<!--#include virtual="/-/inc/general__page_start.inc" -->
<title>Чарівниця-жаба ☼ Українська народна казка ☼ Народна творчість</title>
<meta name="Description" content="Українська народна казка Покуття «Чарівниця-жаба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівниця-жаба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівниця-жаба <br><span class="article__headerDescription">Українська народна казка Покуття</span></h1>
	<p>Був собі цар та й мав трьох синів. Сини були вже великі, вже треба було їм. женитися. Закликав їх цар до себе і дав їм по кульці. І каже: — Хто де стрілить, там озме собі дівчину за жінку. Старший син вистрілив ксьондзу в сад. Вийшла ксьондзова дочка в сад і найшла кульку. Вбігла до хати та й каже:</p>
	<p>— Мамо, дивіться, яку я кульку найшла. А мама каже:</p>
	<p>— Тримай цю кульку. Чия це кулька, той тебе озме. Середущий брат вистрілив до царя в сад. Вийшла царська дочка, взяла кульку і каже:</p>
	<p>— Мамо, дивіться, що я найшла. Мама каже:</p>
	<p>— Тримай. Чия це кулька, той тебе озме.</p>
	<p>А менший син називався Іванко Царенький. Стрілив раз — щось йому не йде. Другий раз вистрілив, і кулька полетіла в жаб’ячу дучку. Жаба взяла кулю в рот і виходить. А Іванко каже:</p>
	<p>— Жабо, віддай кулю.</p>
	<p>— Не віддам, — каже вона, — бо ти маєш бути моїм чоловіком. Іванко прийшов додому й розповідає татови, що куля попала в жаб’ячу дучку. Тато каже:</p>
	<p>— Раз туди куля попала, мусиш її брати.</p>
	<p>І поженилися всі царські сини. Іванко взяв собі за жінку жабу. Тоді тато сказав:</p>
	<p>— Най ваші жінки спечуть мені по колачеви.</p>
	<p>Пішли сини додому. Іванко прийшов і плаче. Жаба питає його:</p>
	<p>— Чого ти, Іванку, так плачеш?</p>
	<p>— Чого мені не плакати, як тато сказав, щоби невістки спекли по колачеви. Ти як мені, жабо, спечеш?</p>
	<p>— Не журися, Іванку, лягай спати, — вона каже.</p>
	<p>Він заснув, а вона як свиснула, позбігалися всі жаби, великі й маленькі. Тоді каже їм:</p>
	<p>— Принесіть мені кожна в писочку муки-нульки. Такої доброї, би на світі такої ще не було.</p>
	<p>І вони принесли їй муки. Вона здоймила з себе жаб’ячий кожушок і спекла такий колач, як сонце. І тоді назад убрала кожушок.</p>
	<p>А тих братів жінки прийшли подивитися, як жаба пече колач. Вона взяла навмисно в рот болота, ногами ліпить, місить. А ті засміялися під вікном і втекли. Тоді вона збудила Іванка і каже:</p>
	<p>— Неси, Іванку, колач.</p>
	<p>Іванко приніс колач. А браття вже чекали і сміялися. Він розвиває свій колач, а то як сонце засіяло. Тато каже:</p>
	<p>— Цей колач буде мені на обід, а ті два дайте свиням. Браття понадувалися. А тато знов дає завдання:</p>
	<p>— Най ваші жінки витчуть мені по рушникови. Би-сте принесли. Іванко Царенький прийшов додому і знову плакати. Жаба питає:</p>
	<p>— Чого, Іванку, так плачеш? А він каже:</p>
	<p>— Як мені не плакати, як тато сказав, аби виткали рушники. А ти, жабо, що витчеш?</p>
	<p>— Не журися, Іванку, лягай спати.</p>
	<p>Він заснув, а вона як свиснула, то посходилися знову жаби великі й маленькі. І каже вона їм:</p>
	<p>— Кожна принесіть мені у писочку потрошку шовку й парчі.</p>
	<p>І жабки поприносили то. Вона скинула свій кожушок і такий рушник виткала, що видно було від него в хаті. Тоді злагодила той рушник, збудила Іванка і каже:</p>
	<p>— Можеш нести.</p>
	<p>Він прийшов до тата. Браття вже чекали на него. Старший брат показує свій рушник. Тато каже:</p>
	<p>— Гарний.</p>
	<p>Другий брат показує — також гарний рушник. А Іванко як розвив свій рушник, то в світлици стало ясно, ніби сонце засвітило. Тато каже:</p>
	<p>— Ці два рушники будуть мені на онучі, а Іванків я покладу за портрет.</p>
	<p>Тоді каже тато синам:</p>
	<p>— Тепер я хочу, би ви з своїми жінками прийшли до мене на баль. Хочу видіти ваших жінок.</p>
	<p>Браття були на Іванка злосні, що в него все найкраще. А тепер вони думали: «Будемо видіти, як ти будеш з жабою їхати». І сміялися з него. А Іванко пішов додому і знов зачав плакати.</p>
	<p>— Чого ти, Іванку, так плачеш? — питає вона.</p>
	<p>— Та як мені не плакати, як тато казав, щоби ми прийшли з жінками до него на баль. Та браття прийдуть, а я з тобою, жабою, буду йти?</p>
	<p>— Не журися, Іванку, лягай спати. Рано якось-то буде. Іванко рано встав, а вона каже:</p>
	<p>— Йди, Іванку, до тата. Як буде дощ накрапати, скажеш: «Моя жінка вже ся вмиває». Як дощ буде добре падати, скажеш: «Моя жінка вже ся вбирає». А як буде гриміти, скажеш: «Моя жінка вже їде».</p>
	<p>Іванко прийшов до тата, дивиться, а то дощ накрапає. Він каже:</p>
	<p>— Моя жінка вже ся вмиває. А браття кажуть:</p>
	<p>— Твоя жінка вже десь з дучки визирає, не вмивається. Зачав дощ падати, а він каже:</p>
	<p>— Моя жінка вже ся вбирає. Браття кажуть:</p>
	<p>— Твоя жінка вже давно десь поштрикала по фосах. Зачало гриміти, а Іванко каже:</p>
	<p>— Моя жінка вже їде.</p>
	<p>Вони дивляться, а то приїхає бричка, і штири коні впряжені. А на бричці така жінка файна, що такої більше ніде на світі нема. Вся в золоті, на голові коруна. Вони такої жінки ще навіть і не виділи. Цар узяв її попід руку і повів у салон. Там було всілякого напитку, всілякої їди. Дали їсти голубці, а вона оден у рот, а оден у рукав. І ті жінки так почали робити, тих братів жінки — оден у рукав, а оден у рот. Що вона робила, то й ті. Вона м’ясо в рот, а кістки в другий рукав. І ті так робили.</p>
	<p>Уже понаїдалися, зачала музика грати. Цар насамперед узяв у танець Іванову жінку. Вона гуляє та як фівкнула одним рукавом, а то вилетіло з рукава, і зробилася з него гора. І кіт іде по тій горі вгору і нявкає, а вдолину йде — плаче. Фівкнула вона другим рукавом, і зробилися зелені дерева, а на деревах пташки щебечуть. Цвірінькають весело, співають. А цар лиш з нею танцює.</p>
	<p>Музика стала, а як заграла знов, узяв цар другу невістку в танець. А вона також фівкнула. І очі цареви голубцями обліпила. А як фівкнула другим рукавом, то кістки позабивалися цареви в голову і в шию. І він уже третю невістку не брав у танець, уже не гуляв.</p>
	<p>Жінка гуляла, а Іванко пішов додому. Що то ся стало, що його жінка така файна зробилася? Приходить, а там такий дім, як у короля. Навіть ще кращий. Усе в золоті. Дивиться він, а під стандарами дучка, а в ній лежить жаб’ячий кожушок. Він підпалив у печі і той кожушок спалив. І прийшов назад до тата, і балюється далі.</p>
	<p>їдуть вони кіньми додому. Приходять, вона шукає свого кожушка та й не може найти. Тоді вона зачала дуже плакати, і каже:</p>
	<p>— Де ти подів мій кожушок?</p>
	<p>— Я його спалив, — каже він.</p>
	<p>Тоді вона ще гірше заплакала і сказала:</p>
	<p>— Тепер я йду від тебе. Я була заклята на десять років. Мене відьма закляла, лишалося ще два тижні, і я би вже була така, як була. А тепер я йду собі. І як найдеш мене, то буду ще твоєю жінкою, а як не найдеш, то ніколи вже не будем видітися.</p>
	<p>Іванко плакав, просив, щоби не йшла.</p>
	<p>— ...Я без тебе жити не можу. А вона каже:</p>
	<p>— Я не маю права тут бути. Як мене найдеш, то буду твоєю жінкою. І пішла.</p>
	<p>Збирається Іванко в дорогу, йде шукати жінки. Ходив селами, горами, лісами. Не рік, не два, багато років шукав.</p>
	<p>І ніхто її не видів. Аж одного разу іде він лісом, а там старий дідик на пеньку сидить. Він сказав:</p>
	<p>— Добрий день, дідику!</p>
	<p>Дідик відповів на привітання і питає:</p>
	<p>— Куди тебе бог несе, чоловіче? А він йому каже:</p>
	<p>— Від мене жінка пішла.</p>
	<p>І все розповів поправді дідови. І дуже плакав. Дід пожалував Іванка та й каже:</p>
	<p>— Ти сам не потрапиш до неї. Я дам тобі клубочок, що тебе доведе до тої хати.</p>
	<p>Іванко кинув той клубочок на землю, клубочок ся котить, а він за ним іде. І приходить на таку високу гору. А на тій горі стоїть хатка на курячій лапці. Дивиться він, а там хлопчик якийсь грається. Він зачав хлопчика питати, з ким він там жиє, а хлопчик каже:</p>
	<p>— Я жию з мамою, а тато мій далеко.</p>
	<p>Жінка вчула, що хтось говорить, і здивувалася, бо там людської душі не було. Вона відразу пізнала Іванка, і вони обоє обіймилися і зачали плакати. Вона каже:</p>
	<p>— Це наш син. Вже тепер, Іванку, ми не розійдемося — то, що я була заклята, вже проминуло. Тепер будем жити, як бог приказав.</p>
	<p>І вернулися вони додому, і вже файно собі жили. Може, ще й тепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 4-5 квітня 1987 року Личук Іванна Касіянівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
