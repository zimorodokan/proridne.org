<!--#include virtual="/-/inc/general__page_start.inc" -->
<title>Лебідь ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Лебідь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лебідь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лебідь <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі чоловік молодий, та дуже ледачий. Не хотів робити. Жінка сама скрізь звивається, як в’юн, а ладу нема, бо чоловік ані за холодну воду не візьметься. Тільки наїсться та й спить.</p>
	<p>От почався сінокіс. Каже жінка чоловікові:</p>
	<p>— Ти б пішов, покосив та хоч на сіль заробив би, а то без солі що не звариш, а воно не смачне!</p>
	<p>Як почала гарюкати та не давати йому спати, мусів той чоловік іти. Пішов, покосив трохи, та все думає, яку причину найти, щоб тієї косовиці скараскатись. Аж ось перепелине гніздо, а в ньому аж дванадцять перепелиних яєць! Забрав він ті яйця в торбу, засунув за пазуху, підняв косу на плечі та й пішов додому! А косарі кричать йому в слід:</p>
	<p>— Гей, а куди пішов? Може косу урвав, то в нас є!</p>
	<p>А чоловік тільки рукою махнув:</p>
	<p>— Косіть, як дурні!</p>
	<p>І пішов! Прийшов додому, а жінка назустріч:</p>
	<p>— О, а то чому так рано?!</p>
	<p>— Ет, мовчи, жінко! Бог щастя нам послав!</p>
	<p>— Яке щастя? Може, гроші найшов?</p>
	<p>— Не гроші, але так як гроші! Найшов дванадцятеро перепелиних яєць!</p>
	<p>— Ото! Та й що з них буде?</p>
	<p>— Буду сидіти на них три неділі та висиджу дванадцять перепелів! Та візьму за кожного перепела по сто рублів! Та буде в нас тисяча двісті рублів! Це ж ціле багатство! Ми будемо з тобою найбагатші на все село!</p>
	<p>— Правду кажеш?</p>
	<p>— Та вже ж не брешу!.. Тільки ти от що: вари мені добру страву та подавай на горище, а то яйця не вилупляться! Та будеш мене кликати Лебедем. Як я</p>
	<p>озовуся, то ти й подавай!..</p>
	<p>Отак розпорядився Лебідь і посунув на горище. А жінка заходилася добру страву варити. Зарізала курку, наварила борщу з м’ясом, вибігла в сіни та й гукає:</p>
	<p>— Лебідю!</p>
	<p>А з горища хрипким сонним голосом озивається чоловік:</p>
	<p>— Де —де-де!</p>
	<p>— Їсточки? — питає ніжним голосом жінка.</p>
	<p>— Дай-дай! — відповідає Лебідь.</p>
	<p>Подала вона йому хліба, борщу з курятиною. Наївся Лебідь і знов захропів. А жінка сама у всьому господарстві лад дає, ночей недосипає, не має часу й присісти й дух перевести: і воду носить, і дрова рубає сама на полі й на городі і на подвір’ї і в хатинці...</p>
	<p>Та от настали жнива. Усі люди сунули в поле, навіть з дітьми: косять, жнуть, снопи в’яжуть, колоски збирають. А Лебідьова жінка заким наварить, заким нагодує Лебідя, а сонечко геть-геть підійде! Біжить сама у поле без духу. А в полудень знов без духу біжить додому, бо треба Лебідя годувати!</p>
	<p>Так пройшло кілька днів. Люди геть-геть відійшли від шляху, а бідна жінка сама все ще коло шляху либає по стеблинці. Жне та плаче, жне та плаче. Аж ось іде солдат з війська додому повертається. Підійшов до тієї жінки, просить води напитися. Напився, сів на сніп, цигарку курить та й питає:</p>
	<p>— Чого ти, молодка, плачеш? Люди радуються, що бог хліб уродив, а ти плачеш? Може чоловік помер?</p>
	<p>— Та ні, не помер!</p>
	<p>— А що, хворий?</p>
	<p>— Та ні, не хворий, але таке, що й казати сором!</p>
	<p>— А ти не соромся, розкажи! Може, й я поможу якось?</p>
	<p>— Та він найшов перепелині яйця!</p>
	<p>— Ну, то й що? Хіба це таке велике нещастя?</p>
	<p>— Та сидить на них!</p>
	<p>— Що, що? Як сидить?</p>
	<p>— Та, каже, висиджу дванадцять перепелів та буде за кожного перепела по сто рублів...</p>
	<p>— Ах, він же сволоч! Ах, ледацюга! Ах, шахрай безсовісний! Та розкажи ти мені, ради бога, як його знайти?</p>
	<p>— Та наша хатка над самим ставком. Ворота поломані, а під самим вікном одна вишенька!</p>
	<p>— Так, знайду! А як же його звати?</p>
	<p>— Та Лебідем!</p>
	<p>— Як, як?</p>
	<p>— Приказав, щоб його Лебедем звати. Ото прибіжу, наварю їсти, вийду в сіни та й гукаю: «Лебідю!». Він відзивається: « Де-де-де!» Тоді питаю:</p>
	<p>«Їсточки?» А він з горища глас подає: « Дай, дай, дай!» От тоді я лізу по драбині на горище і даю йому їсти».</p>
	<p>— Ну, добре! Все ясно!</p>
	<p>Солдат швидким кроком пішов у село, а жінка знов стала жати та плакати. Прийшов солдат у село. Бачить над ставком невеличка хатка, стріха обшарпана горобцями. Ворота поломані, а під вікном вишенька. Вирізав він з тієї вишеньки доброго бияка, зайшов у сіни і голосом жінчиним гукнув:</p>
	<p>— Лебідю!</p>
	<p>З горища сонно і хрипко відгукнулося:</p>
	<p>— Де — де — де!</p>
	<p>— Їсточки!</p>
	<p>— Дай, дай, дай!</p>
	<p>— От зараз дам! — сказав солдат і поліз на горище.</p>
	<p>І почав він Лебідя мастити тим бияком та приказувати:</p>
	<p>— Ах, ти ледар! Ах, ти мерзотник! Жінка сама жне та плаче, а ти яйця висиджуєш! Ось я тебе нагодую! Ось тобі, ось тобі!</p>
	<p>Лебідь заволав не своїм голосом:</p>
	<p>— Помилуйте, господин служба! Відпустіть душу на покаяніє!</p>
	<p>— Ну, гляди, мерзотнику! Якщо через тиждень не буде хліб у току, то прийду іще вдвоє дам!</p>
	<p>Зліз солдат з горища і пішов собі далі. А Лебідь, чухаючи боки, теж зліз з горища, заходився косу клепати. Виклепав косу, приніс води, розтопив у печі, наварив кулішу. Аж біжить жінка з поля. Вбігла в сіни та й гукає:</p>
	<p>— Лебідю!</p>
	<p>А чоловік вже з хати озивається:</p>
	<p>— Не йди-но, жінко, до хати, то я тебе нагодую!</p>
	<p>Вбігла жінка до хати, метнулася сюди туди, води принести!</p>
	<p>— Та я вже приніс!</p>
	<p>Вечерю варити!</p>
	<p>— Та я вже наварив! От сідай повечеряємо, та звечора підемо в поле!</p>
	<p>Рада жінка, аж дух забиває, а мовчить. Повечеряли і закрутили перевесел. Взяли хліба, води в баньку і пішли вдвох в поле. Чоловік косить, а жінка в’яже, згромаджує, снопи у п’ятки кладе. Отак попрацювали вони вдвох три добі і чисто зібрали увесь хліб. Чоловік просить сусіда, щоб хліб звести у тік. Згодився відкосити за те. Звезли хліб у тік. А в неділю сидять на призьбі. Рада та весела жінка й питає:</p>
	<p>— І що тобі, чоловіче, зробилося, що ти ті яйця покинув?</p>
	<p>— Еге, тут був такий, що мало душу з мене не вимолотив. Та сказав, що якщо через тиждень не буде хліба у току, то знов прийде, та ще вдвоє стільки дасть. Але от хліб у току, тиждень минув, а його катма.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>171 (5220). Лебідь. СУС порівн. — 1370Д***. Записано 2008 року. Мельник Марія Єфремівна (1927). Черкаська область, Маньківський район, Поташ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
