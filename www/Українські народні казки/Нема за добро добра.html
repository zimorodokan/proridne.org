<!--#include virtual="/-/inc/general__page_start.inc" -->
<title>Нема за добро добра ☼ Українська народна казка ☼ Народна творчість</title>
<meta name="Description" content="Українська народна казка Буковини «Нема за добро добра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Нема за добро добра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Нема за добро добра <br><span class="article__headerDescription">Українська народна казка Буковини</span></h1>
	<p>Ішов мужик на друге село молотити. Ніс з собою ціп і мішок. А полем втікав від мисливців вовк.</p>
	<p>— Сховай мене, бо мисливці хотять мене вбити.</p>
	<p>— Куди ж я тебе сховаю?</p>
	<p>— В мішок.</p>
	<p>Мужик розіклав мішок, вовк ускочив у мішок і каже мужикови:</p>
	<p>— Зав’яжи.</p>
	<p>Мисливці проходять попри мужика й питають:</p>
	<p>— Ти вовка не видів?</p>
	<p>— Видів. Він пробіг отуди. Мисливці пішли.</p>
	<p>— Розв’яжи мішок, — каже вовк. Мужик розв’язав мішок, вовк вийшов.</p>
	<p>— Тепер я тебе з’їм, — каже вовк.</p>
	<p>— Та я ж тебе від смерти врятував, а ти мене з’їсти хочеш?</p>
	<p>— З’їм.</p>
	<p>— Ходім на суд, — каже мужик. — Як суд присудить, так і буде.</p>
	<p>— Добре, ходім.</p>
	<p>Пішли вони дорогою та й встрітили коняку. Мужик і каже коняці, яка йому біда з вовком.</p>
	<p>— ... Як ти скажеш? — питає він коняку. — Розсуди нас. А вона й каже:</p>
	<p>— Я не знаю. Знаю тілко, що як я була молода, то робила на хазяїна, а як стала стара — вигнав він мене в цей степ. Та й плетуся я, куди очі глядять. А вовк мужикови:</p>
	<p>— Ти кажеш, що зробив мені добре, а я тебе хочу з’їсти. Хіба ця коняка не робила хазяїнови добре? А хазяїн вигнав її в поле. То й я тебе не пожалію — з’їм.</p>
	<p>— Стань, не їж, — каже мужик. — Спитаємо ще когось. Пішли вони далі і стрітили пса. Мужик і псови розказав, як він сховав вовка в мішок і врятував його від смерти, а вовк його хоче з’їсти. Пес каже:</p>
	<p>— Як я був молодий, то пазив хазяїнови хазяйство, а як постарів, то він мене вигнав. І плетуся я, куди очі глядять.</p>
	<p>А вовк:</p>
	<p>— А що, недобре робив цей пес хазяїнови? А він його вигнав. То й ти мені добре зробив, а я тебе з’їм.</p>
	<p>— Давай ще одного здибемо, — каже мужик. — Почуємо, що той скаже. Тоді вже так і буде.</p>
	<p>Встрітили вони лисичку.</p>
	<p>— Я заховав цего вовка в мішок від мисливців, — каже мужик, — відтак випустив його з мішка, а він хоче мене з’їсти.</p>
	<p>А лисичка й каже:</p>
	<p>— Я не вірю, щоби такий вовчисько влізся в мішок.</p>
	<p>— Був у мішкови, — каже мужик. І вовк повторює:</p>
	<p>— Був-им в мішкови. А лисичка знов:</p>
	<p>— Не вірю я. Ану розклади, мужиче, мішок, най він нам покаже, як залазив туди.</p>
	<p>Мужик розтулив мішок, вовк стрягнув туди, а лисичка каже:</p>
	<p>— В мішкови то ти був, але не зав’язаний був мішок.</p>
	<p>— Зав’язаний, — каже з мішка вовк.</p>
	<p>— Ану, зав’яжи, мужиче, мішок, — каже лисичка. Мужик зав’язав мішок, а лисичка:</p>
	<p>— А тепер покажи, мужиче, як ти молотиш.</p>
	<p>Мужик врадувався, що вовк знов у мішкови, і почав молотити його.</p>
	<p>— Ану, покажи, мужиче, як ти підбиваєш.</p>
	<p>Мужик зачав підбивати вовка в мішкови. Підбиває і дивиться, що на лисичці гарна шкура. Як зачепив лисичку ціпом по голові, то лисичка лиш хвостиком бликнула і впала нежива.</p>
	<p>Старий хліб і сіль забуваються, і нема за добро добра, а тілко зло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Круглик, Хотинського району, Чернівецької області 22 грудня 1976 року Луков Дьордій Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
