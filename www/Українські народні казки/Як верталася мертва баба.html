<!--#include virtual="/-/inc/general__page_start.inc" -->
<title>Як верталася мертва баба ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як верталася мертва баба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як верталася мертва баба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як верталася мертва баба <br><span class="article__headerDescription">Українська народна казка Бойківщини</span></h1>
	<p>Були чоловік із жінкою, мали два сини. Як тато вмирав, то відказав багато майна старшому синови. А молодшому — менше. Той молодший оженився, було в них п’ятеро дітей, і дуже бідно жили. Прийшла зима, і каже молодший син до жінки:</p>
	<p>— Ми не маємо чим корову годувати, бо не було де й сіна заробити. Пожену корову на ярмарок, продам і куплю на зиму одяг для дітей і тебе, бо ви всі голі.</p>
	<p>Так він і зробив. Взяв корову, повів на ярмарок і продав за сто золотих, щоб купити жінці й дітям одежу. Іде він з тими грішми дорогою, а там — шибениця: вішають хлопця, що провинився. І кричить суддя:</p>
	<p>— Хто дасть за нього сто золотих, ми його випустимо!</p>
	<p>Він на того хлопця пожалував, вийняв свої сто злотих і віддав. Та й пішов з хлопцем додому. Подорож була далека, і він все розказав хлопцеви про своє життя. А хлопець каже йому:</p>
	<p>— Я буду все називати вас татом, бо ви мене відкупили від смерти. Приходять уночі під хату, він говорить:</p>
	<p>— Ходім до хати. А хлопець йому:</p>
	<p>— Ви йдіть, тату, а я постою під хатою. Як ви будете то все розказувати своїй жінці, я буду слухати. Може, вона мене не схоче.</p>
	<p>Він входить до хати, а жінка до нього:</p>
	<p>— Що з тобою? І корови нема, і нічого не купив. Він говорить:</p>
	<p>— Я продав корову за сто золотих, ішов дорогою, а біля шибениці брали хлопчика на страту. І судця оголосив: «Хто дасть сто золотих, хлопця випустимо.» Я пожалував хлопця і віддав усі гроші.</p>
	<p>А вона його питає:</p>
	<p>— А де ж той хлопець?</p>
	<p>— Під хатою, — каже, — стоїть і слухає, що ти будеш казати. Жінка дуже зраділа і каже:</p>
	<p>— Поклич його до хати.</p>
	<p>Хлопець зайшов у хату, поклонився, поцілував жінку в руку і говорить:</p>
	<p>— Ви будете моя мама.</p>
	<p>Вони дали йому повечеряти, вклали спати, а він каже:</p>
	<p>— Покажіть мені, де ваш під, я буду ночувати там, аби ніхто не знав, що я у вас. Ви мені будете там давати їсти.</p>
	<p>Вони погодилися і так зробили.</p>
	<p>А в того багатого брата померла мама. Пішов він до попа, щоби маму поховати. Піп прийшов і маму поховав. А ввечері хлопець виліз із поду, пішов на цвинтар, відкопав бабу, приніс старшому братови під хату і припер горі дверима. А сам стукає у вікно. Старший брат пробуджується і питає, хто там. А хлопець говорить жіночим голосом:</p>
	<p>— Не бійся, то я, твоя мама. А старший брат питається:</p>
	<p>— А що ви, мамо, хотіли?</p>
	<p>— Я ходжу, бо не маю спокою на тім світі. Ми тобі всього дали, а молодшому нічого. Озми корову і віддай братови, щоб діти мали молоко. Тоді я вже не буду приходити.</p>
	<p>Покинув хлопець бабу під дверима, а сам пішов додому та й виліз на під. І за нього ніхто не знав.</p>
	<p>Старший брат устає рано, а мама під дверима. Побіг до молодшого брата й каже:</p>
	<p>— Брате, сеї ночі прийшла мама і сказала, щоб я дав тобі корову. Тепер мушу йти до попа, аби її ще раз поховав. А тоді корову тобі дам.</p>
	<p>Пішов до попа і сказав йому, що в него було. Піп прийшов і бабу поховав. А багатий брат дав рідному корову.</p>
	<p>Вночі хлопець зійшов із поду, пішов на цвинтар, відкопав бабу, узяв на плечі і приніс старшому братови під двері. Та й стукає у вікно. Старший брат питає:</p>
	<p>— Хто там?</p>
	<p>— Я, твоя мама.</p>
	<p>— Чо’ ж ви, мамо, ще хочете?</p>
	<p>— Аби ти дав братови сто золотих, аби він купив дітям убратися на зиму.</p>
	<p>Лишив хлопець бабу під дверима, а сам пішов додому і виліз на під.</p>
	<p>Рано устає брат — баба під дверима. Узяв він сто золотих, заніс братови і розказав, що так мама хотіла. А сам пішов до попа, щоби її знов поховати. Піп витріщив очі та й говорить:</p>
	<p>— Що ж це таке? Треба її заклинати.</p>
	<p>Прийшов піп і поховав бабу. Хлопець зліз уночі з поду, пішов на цвинтар, відкопав бабу і приніс багатому братови під двері. А тому старшому братови вже й не спалося. Перестрашений він, все слухає. Хлопець під вікном стукає і гойкає. Він до вікна, а хлопець говори жіночим голосом:</p>
	<p>— Слухай, я ще прийшла, аби ти дав свойому братови два морги землі, аби він мав на корову сіна робити.</p>
	<p>Та й пішов хлопець додому. Виліз на під і заховався там. А старший брат рано встає — мама під дверима. Його страх зібрав. Іде до брата свого і каже:</p>
	<p>— Я вже, брате, не знаю, що з мамою робити і як її ховати. Казала, щоб я віддав тобі два морги землі.</p>
	<p>Так і зробили. Віддав він братови два морги землі, і пішов старший брат знов до попа, аби бабу поховати. Приходить і все попови розказує. Піп дуже устрашився і не знав, що робити. Але за великі гроші пішов і поховав бабу.</p>
	<p>Другої ночі хлопець зліз із поду, пішов на цвинтар, відкопав бабу і приніс під двері старшому братови. Стукає і каже:</p>
	<p>— Сину, я прийшла, щоби ти віддав братови бочку сиру, аби вони мали що їсти.</p>
	<p>Взяв хлопець бабу, відкрив потиху комору і запхав бабині руки в бочку з сиром. Так, нібито баба хотіла взяти бочку і не могла понести.</p>
	<p>Брат устає рано, дивиться під двері — баби нема. Він дуже ся врадував, що нема. Заходить у комору, а баба коло бочки. Він біжить до брата.</p>
	<p>— Забери собі бочку з сиром, бо мама знов прийшла і сказала, щоб я віддав тобі сир з бочкою. Вона хотіла сама занести, але не могла.</p>
	<p>Молодший брат пішов, узяв бочку з сиром, а старший пішов до попа, щоб бабу поховати. Піп перелякався.</p>
	<p>— Я, — каже, — піду, ще раз тоту опирицю буду ховати і її заклинати. Але я вже пішки не піду, бо мене страх зібрав — поїду конем.</p>
	<p>Взяв піп кобилу, осідлав і сів їхати на погріб. А в кобили було лоша, вже півроку мало. Приїхав піп до того багатого і там читав, і бабу заклинав. Сів на кобилу і поїхав на цвинтар, а за ним бабу понесли. Піп прив’язав на цвинтарі кобилу до плоту і там знов бабу заклинав. Та й каже до людей:</p>
	<p>— Мабуть, тепер тота опириця вже не прийде.</p>
	<p>Коли люде поверталися з цвинтаря, піп сів на кобилу, а лошатко пішло за корчі і загубилося. А той самий хлопець сховався на цвинтарі і на то все дивився. Тоді скоро бабу відкопав, посадив на лошатко і руки й ноги коло лошати бабі обв’язав, щоби вона не впала. Та й побігло лошатко за кобилою. Бігло та й іржало. Вже геть недалеко попового дому догнало лоша кобилу та й заїржало. Піп оглянувся, а на лошаті — баба. Він перелякався, скочив з кобили і до свої хати. Каже попаді:</p>
	<p>— Ти дивися! Що та опириця вже хоче? Я її вже тілько раз ховав, а вона вже й до мене приїхала.</p>
	<p>А той самий хлопець іззаду біжить. Приходить на попове подвір’я, а піп із хати кричить:</p>
	<p>— Забери цю опирицю собі! Хлопець говорить:</p>
	<p>— Баба прийшла, щоб ти віддав усі ті гроші, що ти взяв, як її ховав. Піп віддав усі гроші. А хлопець каже:</p>
	<p>— Давай ще кобилу й лоша, щоб я її відвіз на цвинтар. Піп сказав:</p>
	<p>— Бери собі ці коні на все, аби я на своїм подвір’ю більше не бачив ні баби, ні цих коней.</p>
	<p>Хлопець поїхав на цвинтар, бабу поховав, а коні віддав свому господареви. І баба більше не встає по сьогоднішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вишків, Долинського району, Івано-Франківської області 3 листопада 1988 року Віктор Тимко Федорович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
