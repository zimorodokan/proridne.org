<!--#include virtual="/-/inc/general__page_start.inc" -->
<title>Як нерозумний женився ☼ Українська народна казка ☼ Народна творчість</title>
<meta name="Description" content="Українська народна казка Покуття «Як нерозумний женився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як нерозумний женився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як нерозумний женився <br><span class="article__headerDescription">Українська народна казка Покуття</span></h1>
	<p>Були чоловік і жінка. Мали вони одного сина. Той син був трохи дурнуватий. Чоловік пожив, що пожив і не в довгім часі вмер. А вдова ся лишила. Та й каже йому: — Синку, варт, аби-с уже женився. А він каже:</p>
	<p>— Та хто, мамо, за мене піде?</p>
	<p>— Е, іди, — каже, — якоїсь бідної шукай, кидай очима на ті дівчата, дивися, аби-с ся женив.</p>
	<p>— Добре, мамо. І пішов він.</p>
	<p>Прийшла неділя, мама його вбрала файно. А він пішов до овець, повидовбував їм очі, взяв у торбину і пішов до церкви. Виходять люди з церкви, а він кидає в дівки тими овечими очима. Кидав, а дівки тікають від него геть. Бояться дурного. Але була там одна, така бідна, нещасна. Він кинув у ню.</p>
	<p>— Та й чого ти в мене кидаєш? — питає вона. А він питає:</p>
	<p>— Ей, та ти підеш за мене? А вона каже:</p>
	<p>— Та піду! Але очима кидати в мене? Ходи зо мною до мене, я тобі дам дарунок, як хочеш женитися зо мною.</p>
	<p>— Най буде.</p>
	<p>Пішли вони до неї. А вона йому каже:</p>
	<p>— Ти знаєш що? На тобі голку. Затни її в капелюх, аби-с мав. Це перший раз я тобі даю, аби-с мав з чим іти додому.</p>
	<p>Іде він, іде вже від неї. І так ся тішить, що вже має дівку. А якийсь чоловік везе сіно. А дурний у то сіно затнув свою голку. Той чоловік хоче повертати до себе у ворота, а дурний каже:</p>
	<p>— Гов!</p>
	<p>— Та що є? — питає той чоловік. А він каже:</p>
	<p>— Чекайте, вуйку, бо я тут поклав голку.</p>
	<p>А той його батогом вибив, вибив. Та й каже:</p>
	<p>— Ти мені кладеш у сіно голку? Іди, би я тебе не видів.</p>
	<p>Той пішов плачучи додому. Приходить.</p>
	<p>— Мамо, мене так якийсь вуйко бив.</p>
	<p>— Та за що?</p>
	<p>— Молода дала мені голку. А я поклав тому вуйкови в сіно.</p>
	<p>— Та чого ти такий дурний? Та чому ти не поклав у капелюх? Аби-с був затнув і приніс додому. Хто ж таке робить?</p>
	<p>— Я вже, мамо, другий раз буду так робити, як ви кажете. Я йду до молодої.</p>
	<p>— Іди.</p>
	<p>Приходить він до молодої, а вона каже:</p>
	<p>— Я бідна, я все тобі віддам, що маю, а відтак уже й сама піду до тебе. Та й будем робити весілля.</p>
	<p>— Най буде.</p>
	<p>І дала вона йому маленьке поросятко. Та й каже:</p>
	<p>— Бери його додому та й відтак ще прийдеш.</p>
	<p>Він узяв то порося та прив’язав собі до ноги. Та й «ціку-ціку, ціку», — кличе то порося. Але подумав собі: «Та мама казала, аби я поклав за капелюх». Та задушив то порося і поклав за капелюх. Та й іде, і кров цебенить з того поросяти. Приходить додому.</p>
	<p>— А що є? — питає мама.</p>
	<p>— Та дала молода поросятко.</p>
	<p>— Та де те поросятко?</p>
	<p>— Я поклав за капелюх... як ви казали. А вона каже:</p>
	<p>— Та й чо’ ти такий дурний? Та й доки я тебе буду вчити? Та з розумом усе роби.</p>
	<p>— Я вже буду, мамо, так робити. Що ви скажете, я буду робити. Пішов він знов до молодої. Прийшов, а вона каже:</p>
	<p>— Я маю шар сала. Та й бери його додому. Та буде, — каже, — на весілля.</p>
	<p>Дала вона йому то сало, він узяв його. А то вже вечір. Він прив’язав сало собі до ніг та й кличе: «Ціку-ціку, ціку-ціку». Та й тягне то сало по дорозі. А пси збіглися та й то сало з’їли, та й ще його за литку вкусили. І йде він додому та й плаче. І сала нема, і нога болить. Приходить додому плачучи, а мама питає:</p>
	<p>— Та що є?</p>
	<p>— Та дала мені молода, — каже, — сало...</p>
	<p>— Ну та й де то сало?</p>
	<p>— Та я, — каже, — прив’язав до ноги, та й пси роз’їли мені сало та й за ногу вкусили.</p>
	<p>— Ну та й що, ти вже таки чисто дурний? Як ти маєш ся вженити?</p>
	<p>— Мамо, кажіть. Як ви скажете, так я буду робити. Приходить він знов до молодої.</p>
	<p>— Мама казала, що то сало треба було принести та й у банти покласти. Та й би було воно. А я взяв та й поклав під ноги. Вже буду робити так, як мама каже.</p>
	<p>А вона йому:</p>
	<p>— Ади, я ще маю це телятко маленьке. На тобі це телятко, а відтак уже й я прийду. Я більше не маю нічо’.</p>
	<p>Забрав він то теля, привів додому та й хоче вішати в хоромах на банти. Мама чує, щось гримає та й ковтає. Вийшла та й питає:</p>
	<p>— Ти що робиш?</p>
	<p>А теля вже задушене, вже висить на бантах. Та й взялася мама до него, та й вибила його. А він каже:</p>
	<p>— Мамо, та я так буду робити, як ви будете казати.</p>
	<p>— Було привести телятко, прив’язати його до жолоба, дати йому їсти сінця. А не, — каже, — таке робити.</p>
	<p>Іде він до молодої знов. Приходить туди, а вона каже:</p>
	<p>— Я вже тепер сама йду, бо вже я все видала. Іду до вас та й будем готуватися до весілля, будем все робити.</p>
	<p>— Най буде.</p>
	<p>Та й прив’язав він її на мотузочок, та й веде. А вона лиш дивиться. А то вже ніч.</p>
	<p>Привів він її додому і прив’язав до жолоба. Та входить у хату й каже:</p>
	<p>— Мамо, я вже привів молоду.</p>
	<p>— Та де ж вона?</p>
	<p>— Та я, — каже, — прив’язав її до жолоба. Так, як ви казали. А вона каже:</p>
	<p>— Ї-ї-ї, та же було привести ї’ до хати та й дати вечеряти. Та й уже вона тут має бути.</p>
	<p>Пішов він та ввів її до хати. Та й вже вони лагодяться на весілля. А мама каже:</p>
	<p>— Боже, Боже, як ти маєш женитися, як ти такий дурний?</p>
	<p>— Ей, мамо, якось буде, — каже.</p>
	<p>Злагодилися на весілля, уже все готове. Пішли до шлюбу, якось уже взяв він з нею шлюб. Прийшли додому, а мама каже:</p>
	<p>— Я вже це господарство здаю на вас. Бо я стара і не годна вже робити.</p>
	<p>А він ще пожив трохи, заслаб і вмер. А мама каже:</p>
	<p>— Ти вже, невістко, віддавайся, за кого хочеш, це все твоє. І будете зо мною жити.</p>
	<p>Та й трафилися їй файні люди, і вона віддалася другий раз.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 26 жовтня 1986 року Козьмик Калина Михайлівна (1906)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
