<!--#include virtual="/-/inc/general__page_start.inc" -->
<title>Кривда ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Кривда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кривда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кривда <br><span class="article__headerDescription">Українська народна казка Гуцульщини</span></h1>
	<p>Ходив бідний парубок до багацької дівки. А дівка йому сказала: — З цего нічого не вийде, бо ти поля не маєш, грошей не маєш, тато мене за тебе не дасть. Якби ти мав гроші, то ще би добре. Байка, що нема земли. А він каже:</p>
	<p>— Відки я гроші візьму? І зажурився. А дівка йому сказала:</p>
	<p>— Як хоч’ мати гроші, убий поштаря і забери в него гроші. І потому скажеш, що ти ходив службами і заслужив.</p>
	<p>От він так і зробив. Підчатував при лісовій дорозі, вбив поштаря, а гроші забрав. І там поштаря закопав. І почув він голос з-під землі: «Господи, Господи, пометися за мою душу». І почувся йому голос згори: «Помщуся через шістдесять років». Другого вечора підходить він до дівки і каже:</p>
	<p>— Вже є гроші. Але я таке й таке чув. А дівка каже:</p>
	<p>— Це байка. Через шістдесять рік ми й так повмираєм. Але іди на той гріб ще й нині ввечір. І ще раз послухай.</p>
	<p>Пішов він увечір туди і знов таке саме чув. Дівка сказала іще третю ніч там ночувати. Пішов він на третю ніч і знов таке саме почув: «Господи, Господи, пометися за мою душу». А згори відповідь: «Помщуся через шістдесять років». І дівка сказала:</p>
	<p>— Можеш приходити сватати мене.</p>
	<p>Він прийшов і сказав, що він ходив службами, склав гроші, і тато погодився, і він оженився з тою дівкою. І за ті гроші купили собі поле межи лісом, недалеко від того місця, де він убив поштаря. Побудувалися там, розвели господарку.</p>
	<p>І йому дуже все велося, ніякої шкоди з маржиною він не мав. Щоб навіть курка загубила яйце, і того не було. І так вони жили, що навіть уже забулися, кілко вже років так жиють.</p>
	<p>Одного разу їхав попри них піп із слугою з ярмарку. Побоялися їхати вночі лісом, щоби десь звір не спудила коней. І повернули до цего ґазди переночувати. Ґазда їх приймив, позаганяли до стайні коні, бо там було де. Увійшли до хати, і піп каже:</p>
	<p>— Ґаздине, я вам даю гроші, а ви нам зваріть яєць повечеряти.</p>
	<p>— Най буде, — каже жінка.</p>
	<p>І полізла вона по драбині на під за яйцями. Набрала в подолок яєць і драбиною злазила, а одно яйце з подолка викачалося, впало і розбилося серед сіней. Баба заголосила на всі сіни. Вибіг піп, вибіг слуга.</p>
	<p>— Що сталося? А вона каже:</p>
	<p>— Впало яйце та й розбилося.</p>
	<p>— Та хіба це таке страшне? — каже піп. — Я за це яйце плачу. Най це буде моя шкода.</p>
	<p>А дід і баба кажуть:</p>
	<p>— Не в яйци діло, але це в нас перша шкода, відколи ми жиємо. Вийшли піп із слугою надвір і радяться:</p>
	<p>— Тікаймо, — каже, — геть звідси, бо якщо вони вже такі старі і не мали ніякої шкоди, то тут бога нема. Тут якась кривда.</p>
	<p>І слуга впряг коні, і повтікали вони вночі. А капелюх свій піп забув у хаті на столі.</p>
	<p>Рано думає піп: «Піду та возьму капелюх». Вернувся туди, під’їжджає д’тій хаті, а тої господарки не видко. Провалилася вночі в землю, стала зверхи вода. А попів капелюх так і пливає по воді. Піп вернувся і говорить:</p>
	<p>— Видиш, я добре казав. Хто на життю не мав ніякої шкоди, то там є якась кривда.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 8 червня 1987 року Цимбалюк Василь Дмитрович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
