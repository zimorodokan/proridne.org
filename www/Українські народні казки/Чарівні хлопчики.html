<!--#include virtual="/-/inc/general__page_start.inc" -->
<title>Чарівні хлопчики ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чарівні хлопчики» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні хлопчики.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні хлопчики <br><span class="article__headerDescription">Українська народна казка Бойківщини</span></h1>
	<p>Був господар. Жив бідно, бо мав три дівки. Треба їх було вбирати, а він не промагав тілько, як вони хотіли. І дівчата змушені були помагати людям у роботі, аби заробили, аби ся вбрали. Їден господар наймив їх під лісом жито жати. А панський кавалір усідлав коня і поїхав на прогулянку. Їде він лісом і чує жіночий голос. Він злазить з коня, припинає його і підходить до тих дівчат. Але так, що вони не виділи і не чули його, бо він хоче підслухати, що вони говорять. Найстарша сестра каже:</p>
	<p>— Ми так будемо цілий вік бідити, бо за нас люде не знають, що ми можемо робити. Я би за добу нашила на полк війська убрання.</p>
	<p>А середуща говорить:</p>
	<p>— Я би за добу нашила на полк чобіт.</p>
	<p>Вони говорять, а той панський кавалір усе записує. А найменша каже:</p>
	<p>— Якби я була заміжня, родила би двох хлопчиків з золотим волоссям.</p>
	<p>І перестали вони говорити. Він то все записав, сів на коня і поїхав додому. Приїжджає д’батькови і говорить. Розказує, що він в тих дівчат чув. А батько й каже:</p>
	<p>— Мундур пусте, чоботи пусте, а якби вона народила двох хлопчиків з золотим волоссям, то це було би дуже порядно. Як знаєш, де вони, то їдь до них і з тою наймолодшою поговори. Вона може вийти за тебе заміж.</p>
	<p>Так він і робить, їде на то поле. Приїхав — їх немає. Питає людей, чиє то поле на тім місци під лісом, якого господаря. Йому сказали, де жиє той господар, і він заходить до него.</p>
	<p>— У вас жали три дівки жито. Чиї вони? Справте мене до них. Той справив. Кавалір заходить на то подвір’я, дівчата на подвір’ю. Вій почав говорити з наймолодшою. Чи справді вона може зробити таке, як говорила? Вона йому каже, що може таке зробити, лише би була заміжня. Він говорить:</p>
	<p>— Чи ти погоджуєшся вийти за мене заміж? Вона йому:</p>
	<p>— Погоджуюся. Але я з бідної родини і вас не знаю.</p>
	<p>— То не має значення. Раз ми ся договорили, ти вийдеш за мене заміж.</p>
	<p>Їде він додому і говорить батькови, що договорився з дівчиною. Батько й каже:</p>
	<p>— Якщо так, то треба поїхати й забрати її. А я зорганізую людей. З’їдуться мудрі люди, дідичі.</p>
	<p>Так він і робить. Їде туди, забирає дівчину та її батьків. Приїхали вони всі разом до дідича на подвір’я. А дідич скликав мудрих людей, та й мудрі люде мудро розбирають справу. Запитали дівчину, чи може таке з нею бути. Вона каже, що може бути. Але деякі люде говорять:</p>
	<p>— А як такого не буде, що тоді?</p>
	<p>А інші дають таку відповідь: «тоді трохи побути разом і розійтися». Хай жиють двоє, поки не народяться діти. Як буде двоє таких хлопців, як вона сказала, будуть собі далі обоє жити разом. А якщо так не буде, то їй заплатиться за вінок і дати гроші на утримання дитинки. І най вона собі проживає сама.</p>
	<p>Але там була служниця, що вона з тим дідицьким каваліром жила, але закрито, аби дідич не знав. І тій служници довірили служити при молодій жінці. А служниця була дуже проти того, щоб він з тою дівчиною оженився: знає вона, що мають народитися два хлопчики з золотим волоссям.</p>
	<p>Жінка завагітніла, а служниця за тим слідкує і підрихтовує, аби сучка на той час мала песята. Жінці кажуть, аби вона не переживала, все буде добре.</p>
	<p>А тотій служници довірено все. І вона має бути при родах.</p>
	<p>Народжує молода жінка двох хлопців з золотим волоссям, а служниця поступила до неї і підкинула їй два песики, а дітей закопала у дідича на подвір’ю в гній. Та й сказала служниця дідичу, що та народила. І великий позор був для дідича. Дідич розтерявся і знов скликає всіх гостей, що були на весіллю. Що хто скаже? Одні кажуть:</p>
	<p>— Який позор! Аби вона йшла геть, щоб ніхто за ню не знав і не чув. А деякі говорили, що її треба забити. Але одній людині бог дав добру гадку, щоби таку думку відкинути. І не говорити за то, щоби її забити або щоби вона йшла з села. Бо, можливо, між тим є якийсь блуд.</p>
	<p>А один з гостей сказав, щоб викопати файну яму по пояс і її по пояс закопати, та добре доглядати, щоби вона була при здоровлю. Закопати там, де з кімнати в кімнату двері відкриваються. Якщо в цій справі є блудство, то воно від року до трьох відкриється. А як не від року до трьох, то до шістьох. А як не до шістьох, то до дев’ятьох, але обов’язково з тим мусить бути якийсь конець, якщо є блудство.</p>
	<p>Так вони й зробили. А на тому місці, де служниця закопала тих двох хлопчиків, виросли один коло другого два дуже файних явори. Так ся дідичеви і його синови тоти явори сподобали, що дідич дав приказ їх сохранити, як око в голові сохраняється. Тоти два явори ростуть, і ніхто не може надивитися на них і налюбитися. Вітер повіє, лист до листа докивається, шелестить. А то брат до брата говорить:</p>
	<p>— Хто попід тебе, брате, ходить?</p>
	<p>— Рідний тато. А попід тебе?</p>
	<p>— Попід мене шельма ходить.</p>
	<p>Того голосу ніхто не чує, лиш служниця, бо вона про то свідома. І каже вона дідичевому синови, що якби одного явора зрубав, то було би з него дуже файне ліжко, якраз таке, як вона любить. Вона боїться, шо хтось підслухає ту розмову яворів і її викриє.</p>
	<p>Дідичів син ніяк не хотів того робити. Але служниця ходить і ту розмову яворів чує дуже зчаста. І знов починає до него підходити, щоби зрубав. Каже, що дуже вона любить ліжко яворове. Як почала підходити, то він так і зробив, сказав зрубати. Зробили з него ліжко й занесли в кімнату. А вони крито жиють та й полягали на то ліжко спати. А ліжко скрипить і брат до брата говорить:</p>
	<p>— Хто на тобі, брате, спить?</p>
	<p>— Рідний тато. А на тобі хто?</p>
	<p>— Шельма.</p>
	<p>Вона тото чує. І каже:</p>
	<p>— Погано на тім ліжку спати. Я думала, що буде краще, а то погано. Я спалю то ліжко.</p>
	<p>Але там ще служить слуга і все підслуховує з самого початку, слідкує за тим. Вона спалила ліжко. Слуга підійшов, узяв два вуглики, розполокав на воді і дав випити вівцям. А одна вівця була кітна, і вкотила вона двох баранців з золотою шерстю на головках. А та служниця придивилася і сказала дідичевому синови, аби тих два баранці зарізати, бо вона хоче мати з них смушки. Дідичів син батька не спитав і дозволив так зробити.</p>
	<p>А слуга був у тім свідомий. Узяв з тих баранців кусок м’яса і кинув на воду. Припливли дві риби і на його очах то м’ясо розтягли на дві частини і з’їли.</p>
	<p>Служниця була дуже задоволена, бо, по її думці, то вже все закрилося.</p>
	<p>А рибак ловить рибу, все на ніч сіті закидає. Дітей в него нема. Він, як усе раненько, пішов провіряти сіті і надибав таких дві риби, що ще в житті таких риб не видів. Втішений іде додому, і йде дуже скоро, аби тоти риби приніс живі, аби жінка увиділа. Як увиділа їх жінка, утішилася ще дужче, як віну, бо ще такої риби на подвір’ї в них не було.</p>
	<p>— Будемо носити їм свіжу воду, — говорить жінка, — аби вони довго жили. Бо тоти риби, як діти наші будуть.</p>
	<p>Змінили воду і занесли тоти риби в комору. А ввечері чують вони в коморі якусь розмову. Каже чоловік:</p>
	<p>— У нас в коморі хтось говорить. А жінка йому:</p>
	<p>— І я чую. Але я думала, що то мені причувається.</p>
	<p>Заходять вони в комору, а там два хлопчики з золотим волоссям купаються в тій воді. Вони ся дуже втішили і вирішили нікому цего не казати, лише би вони двоє знали. Дають вони тим хлопчикам все, що можуть і що хлопчики хотять. Та й ростуть хлопчики, як тісто на дріжджах. Жінка говорить:</p>
	<p>— Ми казали, що покарані богом, а бог нас помилував. Лише би ніхто про них не знав і ніхто в нас цих дітей не забрав.</p>
	<p>Та й охороняють вони тих дітей. А хлопчики ростуть, називають їх батьками. І кажуть:</p>
	<p>— Ви, яко наші батьки, дайте нам два рушники.</p>
	<p>Вони так і зробили, дали рушники. Хлопчики позавивали голови і зайшли до хати, щоби ніхто не бачив їх золотого волосся і не знищив. І ніхто про них не знає. Вни там безпечні. Каже один:</p>
	<p>— Ви не наші рідні батьки, ми це знаємо. Але ви нас викохали до сих пір, і ми вам файно відплатимо. Збирайтеся і ходіть з нами.</p>
	<p>Чоловік і жінка втішилися, що вони їх геть не лишають. Але зачали плакати. А хлопчики кажуть:</p>
	<p>— Не плачте, ходіть з нами.</p>
	<p>Вони й пішли. У той час були ярмарки. Ідуть вони на ярмарок. Сказали хлопчики, аби чоловік і жінка взяли з собою мішок. Ті взяли мішок і йдуть з ними. Купили вони чвертку горіхів, всипали в той мішок, кажуть:</p>
	<p>— Ходіть з нами, увидите наших рідних батьків.</p>
	<p>Приходять усі четверо до дідича на подвір’я, але їх не пропускають. Треба сконтролювати, хто заходить. Повідомили дідичови, дідич виходить назустріч їм до воріт і каже:</p>
	<p>— Що хочете?</p>
	<p>Один хлопчик говорить, а другий кидає через браму горіх. Розказує той, з чого все почалося і що з ними було, бо вони про все свідомі, їм усе ясно. Один скаже слово, а другий кине горіх. А земля витискає їх маму. Що слово і що кине горіх, мати все вище з землі підходить.</p>
	<p>Тілько слів було, кілько в тім місі горіхів. Один сказав посліднє слово, а другий кинув послідній горіх — і їх мама зовсім вийшла верх із землі, саме в ту мить, як той сказав посліднє слово, а другий кинув послідній горіх. А вона весь час молилася богу і просила бога, щоб поміг їй то перебути. Як витисла її земля, вона стала дякувати богу, що поміг їй то перебути. Але без приказу вона нікуди не рухається.</p>
	<p>А тоти два хлопчики розвили головки — головки з золотим волоссям. Дідич дуже з того всього втішився. І перше сказав служницю закрити, щоби вона ніде не втекла з подвір’я. А їх забирає до себе, хлопчиків і господаря та господиню, котрі годували дітей. Мамі й дітям і їхньому татови, дідичовому синови, велика втіха стала.</p>
	<p>Дідич не розтерявся, дав приказ, аби таку гостину зробити, як була перший раз і другий. І скликає тих самих гостей, що були перший і другий рази. Та й тоти всі гості приїжджають. Всі з’їхалися. А дідич каже, щоби рішили і всудили, що з таким ділом робити.</p>
	<p>Стали вони про то говорити. Одні кажуть убити ту служницю, другі — утопити, треті — на вічну тюрму засудити. А той чоловік, який тоді говорив, що правда відкриється, всуджує так:</p>
	<p>— Узяти вивести її в ліс, найти два бучки молодих на метер задалеко один від другого і пригнути ті бучки до землі. Причепити ноги служниці до одного й до другого і пустити бучки догори.</p>
	<p>Два хлопці так зробили, причепили і сказали:</p>
	<p>— Ми пускаємо тебе нагору. Як видержиш, будеш жити. Пустили тоти бучки догори — а з неї одної зробилося дві. Прийшли тоті хлопці і доложили дідичови, що виконали присуд і вона не видержала. Тоді говорить дідич:</p>
	<p>— Буде гостина і буде в мене весілля. Той господар, який викохав дочку, віддає її за мого сина. І я женю сина.</p>
	<p>Всі гості осталися на місці і гостяться. Велика втіха була і батькам, і молодим. А найбільша — дідичови й невістці, і дітям, що ввиділи своїх батьків. Поклали молодій на голову вінець, і ці байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Рожнятівського району, Івано-Франківської області 19 жовтня 1994 року Петриній Лодомир Васильович (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
