<!--#include virtual="/-/inc/general__page_start.inc" -->
<title>Два брати і розбійники ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Два брати і розбійники» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Два брати і розбійники.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Два брати і розбійники <br><span class="article__headerDescription">Українська народна казка Бойківщини</span></h1>
	<p>Були два браття — один бідний, а другий багатий. У бідного були діти. Пішов він за дровами. Наладив собі дров, хоче йти з ними домів. Дивиться — їдуть розбійники. Він сховався. Розбійники під’їхали під скалу, та й каже один з них:</p>
	<p>— Хорошокано, Хорошокано, одомкнися!</p>
	<p>Так три рази сказав, і Хорошокана одомкнулася. Заїхали вони туди, поскидали свої набутки золота, що награбували. А він з-за корча дивиться, як вони відти виходять.</p>
	<p>— Хорошокано, Хорошокано, замкнися!</p>
	<p>Знов три рази так сказали, замкнулася Хорошокана, і вони поїхали. Він гадає: «Пішов би я там подивитися. Та би щось собі, може, взяв». Підходить під скалу.</p>
	<p>— Хорошокано, Хорошокано, відомкнися!</p>
	<p>Сказав він так три рази, і Хорошокана відомкнулася. Відкрилися двері, він зайшов, набрав собі мішок золота, зайшов до другої кімнати, а там на кіллю одинадцять голів настромлено чоловічих. А дванадцятий кіл порожній. Напудився він. Піднімає тото золото на плечі, виходить і каже:</p>
	<p>— Хорошокано, Хорошокано, замкнися!</p>
	<p>Сказав так три рази — і двері замкнулися. Пішов він. Приходить додому, а жінка каже:</p>
	<p>— Що ти дрова не приніс, а щось у мішку. Що-с найшов?</p>
	<p>— Я добре, жінко, найшов. Приніс золота. Розбійники у Хорошокану завезли, а я набрав. Ану, виправ малого, най позичить у брата мого чверти, аби-смо зміряли, чи буде того золота повна чверть.</p>
	<p>Пішов малий.</p>
	<p>— Стрию, позичте нам чверти.</p>
	<p>— А що ви нею будете міряти?</p>
	<p>— А тато щось принесли.</p>
	<p>Дітвак шепеляв, бо був ще малий. Дала йому стрийна чверти, але линула на дно трошки смоли, аби знала, що будуть міряти драби. Приносить малий домів чверть, всипали вони тото золото — ая, повна чверть.</p>
	<p>— Будемо вже ліпше жити!</p>
	<p>Розбагатіли вони. За золото й хату нову збудували. Приходить до него багатий брат та й каже:</p>
	<p>— Зідки в тебе, брате, таке багатство? Ти навіть золото чвертею міряєш? Ще й мені запхав монету за обруч. Скажи, може би я й собі трохи набрав.</p>
	<p>— Та сказав би тобі, я не жалую. А сам я більше не піду, мені не треба більше.</p>
	<p>— А я би пішов.</p>
	<p>— Іди. Зайдеш у глибокий ліс. А там — велика скала. Будеш казати «Хорошокано, Хорошокано, відомкнися!» Три рази так скажеш, і Хорошокана одомкнеться. Зайдеш і набереш собі, кілько хочеш. Там є багато.</p>
	<p>Приходить він додому та й розказує. А жінка каже:</p>
	<p>— Що ти будеш іти та плечима нести? Впряжи коні та й набереш багато. Аби було.</p>
	<p>Впряг він коні, поїхав, заїхав під ту скалу.</p>
	<p>— Хорошокано, Хорошокано, одомкнися!</p>
	<p>Три рази сказав — одомкнулася. Заїхав, набрав у мішки, пішов до другої кімнати, а там — одинадцять голів, а дванадцятий кіл порожній стоїть. Йой, напудився він. Вертається відти, а Хорошокана замкнена. Він забув, шо треба сказати, аби вона відомкнулася. Просить:</p>
	<p>— Одомкнися, одомкнися!</p>
	<p>А забув сказати «Хорошокано». Плаче, просить — нема спасення, не одмикається. Приїздять розбійники.</p>
	<p>— Хорошокано, Хорошокано, відомкнися! Зайшли розбійники і побачили його.</p>
	<p>— А, ти, гостю, тут? Ти вже раз тут був та нас трохи пограбував. А тепер ти вже забагато набрав.</p>
	<p>— Йой, то не я був першого разу. То мій брат був. Я вам все лишаю, лише мене випустіть.</p>
	<p>— Ми тебе випустим, але без голови. А як же твій брат називається?</p>
	<p>— Та ви лиш заїдете в перше село та й спитаєте: «Де той ґазда, що з бідного багатим зробився?» То й буде мій брат. Він вас і на ніч прийме, він добрий чоловік.</p>
	<p>— Добре. Коли ти нам розказав, ми поїдемо до него погостювати. А тебе вб’ємо.</p>
	<p>Стяли йому голову, насадили на кіл, а тіло кинули там недалеко. Та й поїхали. А Хорошокану замкнули. Приїхали в то село.</p>
	<p>— Де той ґазда, що з бідного багатим зробився?</p>
	<p>— Ходіть, ходіть сюди, ми вас справимо, це добрий чоловік, він прийме вас на ніч.</p>
	<p>— А ми й хочемо до него на ніч.</p>
	<p>— Він прийме вас. Наїхали.</p>
	<p>— Гей, ґаздо, приймете нас на ніч?</p>
	<p>— Заїздіть, заїздіть. Коники ведіть під шопу, аби не помокли, якби дощик уночі пішов. А ви до хати йдіть. А що везете в бочках?</p>
	<p>— Смолу.</p>
	<p>Завів його ґазда до хати. Служниця дає йому їсти. Ґазда й каже:</p>
	<p>— А отут ляжете спати.</p>
	<p>А там не смола була, то в бочки поховалися розбійники. Лиш в одній бочці смола була. Служниця вийшла надвір, а то з бочки каже:</p>
	<p>— Уже сплять?</p>
	<p>— Нє, ще не сплять, — відповідає служниця. Та й гадає вона: «А то хто з бочок говорить? То, певно, розбійники приїхали в бочках. Йой, що робити? Грію окріп». Загріла окропу, поналивала його у бочки і попарила їх до смерти. Подивилася до бочок, чи нема серед них живих. Не обзиваються — всі небожчики.</p>
	<p>Входить вона до хати. Лягла спати, але не спиться їй. А розбійник, що був фірманом, устав та й пішов до воза.</p>
	<p>— Уже сплять, уставайте!</p>
	<p>Ніхто не обзивається. Він потермосав одну бочку.</p>
	<p>— Що ти, — каже, — так заснув?</p>
	<p>Не обзивається нічо’. Що то за комедія? Подивився, а то вода з бочки ллється.</p>
	<p>— А бодай би тебе! Дивися — що тота молодиця з нами зробила! Та й утік той розбійник, та й на тім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 28 жовтня 1994 року Білан Анастасія Іванівна (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
