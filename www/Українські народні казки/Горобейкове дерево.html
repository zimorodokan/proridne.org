<!--#include virtual="/-/inc/general__page_start.inc" -->
<title>Горобейкове дерево ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Горобейкове дерево» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Горобейкове дерево.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Горобейкове дерево <br><span class="article__headerDescription">Українська народна казка Чернігівщини</span></h1>
	<p>Якось обмовився жайворонок, з вирію вернувшись птахам зимуючим, в нужді замерзаючим, що його сам Бог з правиці годує, а з лівиці напуває. Зажурились, запечалились птахи зимуючі, добре знаючи, що їх зимою ніхто в снігах не згадає.</p>
	<p>— Ось якби, — журяться, — Богу вісточку про нас дати. Родителю посланця послать!</p>
	<p>Да тільки і той недужий, той недолужий, а той кряче, що йому і взимку прокорм є. Коли це горобець-молодець візьми та й викличись:</p>
	<p>— Як зостанусь жив у дорозі важкій, я ту вісточку Богові принесу!</p>
	<p>Хто ще більше запечаливсь, а хто ще більше осміхнувся. Відомо ж усім, який горобейко літун: майне з вербини на вербину і оддихає день!</p>
	<p>Коли це жайворонок з лугу озивається:</p>
	<p>— Роби, братику, як надумав! Святе це діло — за громаду стать. Як будеш летіть, до гусаків приставай. Як вони серед води сідають оддихать і ми в них на спині оддихаємо. Далі летять, ми на крилечко, а там уже й до вирію недалечко.</p>
	<p>Ось і впросився горобейко до гусячого ключа. Піднялися гуси в осіннє небо. І горобейко з ними. Глянув і похолонув. Земля-матінка, коби маківка. Стало йому в грудях закладати, став він відставати од ключа. Тут гусак-вожак йому і каже:</p>
	<p>— Ти крила до кісточок білих стирай, а не вертай. Бо за громаду життя віддать — собі навічно честь заслужить!</p>
	<p>Чи гуси того горобейка малого на крило собі брали, чи якось інакше робили, а таки добрався він до вирію.</p>
	<p>Як йому там зимувалося, чи з Божої руки пилося, їлося, коли тут браття в стужі замерзають, не списано, бо ж давно теє чинилося. Тільки знають всі, як відлітав горобейко додому, дав йому Бог маленьке зернятко.</p>
	<p>Ось посадили його пташки, те зернятко. Від сонця жаркого крильцями затуляли, поливали з дзьобиків. І виросло воно, і засміялося ягодами червоними. На зиму пташкам харчуваннячко, а людям милуваннячко. А що горобейко його приніс на землю, то горобиною те дерево й називається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>158 (4512). Горобейкове дерево. СУС —. Записав Просяник Іван Герасимович. Просяник Герасим Дмитрович (1896-1981). Чернігівська область, Бахмацький район, Курінь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
