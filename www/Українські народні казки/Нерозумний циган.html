<!--#include virtual="/-/inc/general__page_start.inc" -->
<title>Нерозумний циган ☼ Українська народна казка ☼ Народна творчість</title>
<meta name="Description" content="Українська народна казка Поділля «Нерозумний циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Нерозумний циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Нерозумний циган <br><span class="article__headerDescription">Українська народна казка Поділля</span></h1>
	<p>В однім селі жив собі циган. А розуму йому бог не дав, все він робив не так, як люди. Одного разу пішов циган у ліс по дрова. Виліз на дерево, сів на гілляку та й рубає її. А. їде пан на коні. Побачив він цигана та й питає його:</p>
	<p>— Що робиш, цигане?</p>
	<p>— А рубаю гілляку, — каже циган.</p>
	<p>— Злазь, бо гепнеш на землю.</p>
	<p>— Ні, не гепну! — озивається циган.</p>
	<p>Пан поїхав, а циган з гіллякою до землі так і гепнувся. Лежить, не встає: прибився. Назад їде пан, кричить до цигана:</p>
	<p>— З дороги, цигане!</p>
	<p>— Я мертвий, пане, — озивається циган.</p>
	<p>Узяв пан нагайку та давай лупити цигана. Той зірвався на ноги та й каже:</p>
	<p>— Спасибі за науку, пане.</p>
	<p>Іде селом циган, дивиться: в одній хаті похорон. Він зайшов до хати та й каже:</p>
	<p>— Вийдіть усі з хати, бо буду оживляти мерця. Я знаю науку.</p>
	<p>Усі вийшли з хати, а циган узяв сука та й давай періщити небіжчика. Як побачили люди, зразу кинулись до цигана, добре нам’яли йому боки — ледве ноги потягнув. А одна стара баба поучала:</p>
	<p>— Ти став би на коліна та й помолився б за упокій душі.</p>
	<p>— Спасибі за науку, — каже циган.</p>
	<p>Іде циган далі, приходить в друге село. А в тому-то селі — весілля. Став циган на коліна та й молиться за упокій душі. Відлупцювали його й тут.</p>
	<p>— То ти б поспівав, потанцював з усіма, — навчають люди.</p>
	<p>— Спасибі за науку, — каже циган.</p>
	<p>Подався дурний циган далі. Йде, йде, аж бачить: хата горить. Бере циган танцює, співає. Думає: «Оце мені буде дяка». Та де там! Побили цигана і на сей раз.</p>
	<p>— Ти б, цигане, узяв відра, набрав води та й залив би вогонь. Люди тебе поважали б. Ото дурна твоя голова!</p>
	<p>— Спасибі за науку, — каже циган.</p>
	<p>Іде далі бідолашний, бачить, люди смалять кабана. Він недовго думав, залив водою, Знов побили цигана, Господарі кажуть:</p>
	<p>— Ти сказав би, цигане: «З’їжте на здоров’я зі своїми діточками.»</p>
	<p>— Спасибі за науку, — каже циган.</p>
	<p>Йде бідний циган, сумний-сумний. Думає, як би тепер йому не вскочити в халепу. Бачить: в полі люди розкидають гній, а один чоловік захотів про себе, сів під кущем.</p>
	<p>— З’їжте з своїми діточками, — каже циган.</p>
	<p>— Ах ти, безсоромнику, сплюнув би, обернувся б та й пішов, — каже чоловік.</p>
	<p>— Спасибі за науку, —відповідає циган.</p>
	<p>Далі бачить, що сидять баби і ськають воші. Він плюнув на них. Знов набили цигана. Кажуть йому:</p>
	<p>— Ти підставив би свою голову, ми й тобі поськали б.</p>
	<p>— Спасибі за науку, — каже циган.</p>
	<p>Йде далі, бачить, собаки гризуться. Циган і встромив свою голову межи них.</p>
	<p>Учили цигана, учили, та нічого так і не навчили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>53 (6380). Нерозумний циган. СУС 1240+1696. Записано 2009 року. Заморська Антоніна Карлівна (1911). Вінницька область, Вінницький район, Малий Кушлинець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
