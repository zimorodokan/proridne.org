<!--#include virtual="/-/inc/general__page_start.inc" -->
<title>Про лиху матір ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про лиху матір» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лиху матір.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лиху матір <br><span class="article__headerDescription">Українська народна казка Бойківщини</span></h1>
	<p>Жила собі жінка, бідна-бідна. Зимою і восени вона робила віники, носила на базар і продавала, аби кусок хліба купила. А як прийде літо, ходить вона зі своїм хлопчиком у ліс по ягоди. Продадуть ягоди і мають на хліб. Одного разу пішли вони по ягоди. Хлопець брав, брав ягоди, а тоді йому не схотілося, і пішов він по лісі. Дивиться на одного дуба, а там щось блищиться. Виліз він на дуба — на дубі шабля висить. Знімає він ту шаблю. А на ній написано, що хто її найде, буде моцний на півсвіту. Хлопець каже:</p>
	<p>— Більше я ягоди збирати не буду.</p>
	<p>Махне тою шаблею по лісі — ліс паде, як збіжжя від коси. Мати його кричить, бо не знає, що ся робить. А він приходить до матері і каже:</p>
	<p>— Мамо, ми вже більше в ягоди не підемо. Бо дивіться, що я найшов.</p>
	<p>Він іде наперед, а мати — за ним. Приходять вони до гори, що з самого каменю. Дивляться, в тій горі суть двері камінні. Він ударив своєю шаблею по тих дверях — двері відчинилися. А там кімната в кімнату, що не мож порахувати, кілько їх є. Він ходить і ходить і в їдні кімнаті знаходить замкнену дівчину. Торкнув шаблею, двері відчинилися — і дівчина вийшла. Питається її, що зона за одна, відки. Дівчина каже:</p>
	<p>— Я царева донька, мене опришки вкрали. Просить його, аби їхав з нею. А він каже:</p>
	<p>— Я не їду, я колись до тебе поверну. Дівчина пішла сама, а він лишився.</p>
	<p>За якийсь час приходять опришки, дванадцять їх. Зачав він тим опришкам голови рубати. Одинадцять зрубав, а дванадцятому лишив і того дванадцятого опришка нагнав. Та й каже:</p>
	<p>— Аби ти більше сюди не приходив.</p>
	<p>Нагнав він його, і живуть собі там хлопець з матір’ю. Хлопцеви не хочеться сидіти день за днем. Розвидниться, бере шаблю та й іде на полювання. А той опришок закрадається і ходить г’матері. Вже з матір’ю розпізнався. А хлопець не знає, що опришок там заходить, їдного разу мати каже хлопцеви:</p>
	<p>— Кілько ми тут жиємо, а ти ще тут не купався. Може би, ти скупався? Тут є де купатися.</p>
	<p>Хлопець не хоче купатися. А мати плаче:</p>
	<p>— Йой, ти, — каже, — не хочеш мене послухати. А він їй:</p>
	<p>— Та най буде, буду ся купати.</p>
	<p>Заладила вона йому води, він розібрався, своє убрання й шаблю поклав на стіл. Мати каже:</p>
	<p>— Йой, загоряча вода. Йду принесу студеної.</p>
	<p>Вона пішла надвір, а там той опришок чекає, бо вони ся обоє договорили, що ніяк шаблю не відберуть, хіба як купатися буде. Вона сказала опришкови, що той купається. Опришок зайшов, взяв шаблю — та й все: хлопець уже нічого не вартий, бо шаблі нема. А мати каже опришкови:</p>
	<p>— Рубай ’му голову! Опришок їй:</p>
	<p>— Нє, не рубав він мені і я йому не буду. Вона:</p>
	<p>— Дай мені шаблю, я йому відрубаю. Опришок каже:</p>
	<p>— Нє, не дам. Бо як я дам, то все одно та як би й я рубав.</p>
	<p>А вона взяла розтопила смоли і випалила йому очі. Тоді взяла його за руку, вивела на дорогу і каже:</p>
	<p>— Іди й більше не стрічайся.</p>
	<p>Хлопець узяв собі бук в руки і помаленьку пішов дорогою.</p>
	<p>Іде він, іде. Може, день, може, два дни. І так зайшов аж під цареві палати. Сліпий він, не видить, куди йти. Там стоять вартові і стримують його. Затримали і справили на дорогу, а дівчина дивиться з балкона, з другого поверху, і пізнала хлопця, що він її випустив. Скричала на вартових:</p>
	<p>— Затримати того хлопця!</p>
	<p>Вартові його затримали, дівчина прибігла і пізнала його відразу. Питається:</p>
	<p>— Іваську, що з тобою зробилося? А він каже:</p>
	<p>— Мама зо мною таке зробила.</p>
	<p>Тоді вона бере Іваська і каже:</p>
	<p>— Цей мене врятував від смерти. Я за него вийду заміж. А цар їй:</p>
	<p>— Та що тобі з него?</p>
	<p>— Він мені, — каже, — життя врятував.</p>
	<p>Коли вони поженилися (це було десь восени), жили в тих палатах до весни. Навесні зліз сніг, пішов дощ, загріло сонце, зачали рости квіти, і каже царева донька Івасикови:</p>
	<p>— Йдемо в квітки. Він їй:</p>
	<p>— Що мені з тих квітів, як я їх не бачу. А вона відповідає:</p>
	<p>— Я назбираю, то хоч будеш пахати.</p>
	<p>Назбирала вона квітів, принесла йому та й далі йде і збирає. Та й ті квіти віддурили її геть далеко. Він її кличе, кличе — вона не йде. Зачав іти, вийшов на горбок, посковзнувся і впав. І покотився в кирничку, та й впав воду. Піднявся і став видіти. Прибігає вона, жінка його, а він каже:</p>
	<p>— Помалу, помалу, бо впадеш. Вона підійшла, а він їй:</p>
	<p>— Я тебе вижу.</p>
	<p>Вона не вірить йому. Показує йому квіти, а він говорить:</p>
	<p>— То зелене, то біле, то червоне.</p>
	<p>Тоді вони повернулися і жили в царя. Жиють вони, а він каже жінці:</p>
	<p>— Хотів би-м піти в ті ліси, куди я ходив. Бо там, в тих лісах, на найбільшому дубі висить шабля. Хто ту шаблю возьме, буде моцний на цілий світ.</p>
	<p>Ходив він по лісі, ходив. І не може втрапити на того дуба. Вертається з лісу, іде на гору і дивиться з гори, котрий дуб найбільший у лісі. Тоді справцював до того дуба і найшов тоту шаблю. Взяв її, і з тою шаблею пішов до опришка. А опришок став напроти него з своєю шаблею. Наставив свою шаблю, а Івасько вдарив — і розсипалася опришкова шабля.</p>
	<p>Тоді він опришка нагнав, запряг пару коней до одної ноги матері, а другу — до другої, сам обернувся в другий бік і сказав коням:</p>
	<p>— Вйо!</p>
	<p>Сам вернувся до жінки. А жінка слаба, бо сплакалася за ним. Зажалувала, що чоловік ї’ лишив. Та й казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 25 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
