<!--#include virtual="/-/inc/general__page_start.inc" -->
<title>Дарунок гадюки ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дарунок гадюки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дарунок гадюки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дарунок гадюки <br><span class="article__headerDescription">Українська народна казка Гуцульщини</span></h1>
	<p>Були чоловік і жінка. Були вони великі ґазди, мали велике ґаздівство: чотири корові, свині, кури. І взяли вони собі служницю. Та служниця все їм помагала робити. І сподобала вона собі одну корову, яка давала найбільше молока і була краща від усіх. Спершу не була вона така файна, а то стала краща від усіх. Чоловік здивувався з того і каже до жінки:</p>
	<p>— Що є, що ця корова зробилася найкраща від усіх? Я мушу підоздрити нашу служницю.</p>
	<p>А жінка каже йому:</p>
	<p>— Ти знаєш що? Піди до стайни і ляж у ясла. І будеш бачити, що вона з тою коровою робить.</p>
	<p>Чоловік так і зробив. Ліг у ясла і дивиться, як дівчина корови доїть. Сіла вона під тою самою коровою, а з-під ясел вилазить гадюка. Вона надоїла в мисочку молока і подала гадюці. Гадюка випила і сховалася. Дівчина сховала мисочку, подоїла корови і пішла до хати.</p>
	<p>А ґазда приходить до хати і каже жінці:</p>
	<p>— Ти знаєш що, жінко? Наша Марійка годує в стайни гаддя. Треба її відослати від нас геть.</p>
	<p>Накричав він на ту дівчину і сказав, щоб вона вибиралася від него геть. Дівчина плакала, не хотіла йти, але не мала що робити.</p>
	<p>Коли вона йшла від них, ґазда дав їй ту саму корову. Зібрала вона свої клунки й пішла. Вона веде корову, а за нею й за коровою лізе гадюка. Дівчина плакала, люди ззиралися на це.</p>
	<p>Влаштувалася вона жити в бідній хатині. Прийшов хлопець, посватав її, і відбувається весілля. Прийшли вони з шлюбу, сіли за стіл, іде почесне. Прийшла його родина, сходяться люди, дають дари. Коли нараз крик надворі:</p>
	<p>— Гадюка лізе!</p>
	<p>Молода скричала, щоб гадюку пропустили. Люди зробили їй дорогу, вона перелізла через пороги, така здорова, груба, полізла попід стіл, вилізла молодій на коліна, підоймила голову над столом і скинула зі своєї голови у таріль диямент. Потім піднялася, поклала голову дівчині на плечі, подякувала їй за те, що вона її годувала, злізла й полізла геть. Отак віддячилася сироті-дівчині гадюка.</p>
	<p>Той чоловік жалував, що нагнав її з коровою, але пропало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Яблунів, Косівського району, Івано-Франківської області 27 грудня 1982 року Молодило Анна Михайлівна (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
