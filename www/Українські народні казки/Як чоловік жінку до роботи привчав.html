<!--#include virtual="/-/inc/general__page_start.inc" -->
<title>Як чоловік жінку до роботи привчав ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як чоловік жінку до роботи привчав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінку до роботи привчав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінку до роботи привчав <br><span class="article__headerDescription">Українська народна казка Чернігівщини</span></h1>
	<p>Жили собі чоловік з жінкою, мали вони дочку-одиначку. Та така вона була гарна, як вишневий цвіт, тільки лінива страх. Ні до якої роботи не береться, тільки спить та гуляє. Мати все було дочці потурає, а батько як слово промовить, то відразу:</p>
	<p>— Нехай гуляє, поки молода, на старість ще наробиться. А чого не вміє — навчиться.</p>
	<p>Виросла дівчина, пора б уже і заміж видавати. Та ніхто не хоче сватати, бо всі чули, що вона ледача. Та ось знайшовся парубок, посилає до неї сватів. Батьки зраділи, а мати питає:</p>
	<p>— А ти, синку, знаєш, яка вона?</p>
	<p>— Та вже чув.</p>
	<p>— А ти її бити не будеш?</p>
	<p>— Не буду, але знаю, як її провчити.</p>
	<p>Відгуляли весілля, забрав молодий молоду до себе. Живуть вони тиждень, два. Аж тут надходить косовиця. Чоловік каже всім домашнім та так, щоб жінка чула:</p>
	<p>— Слухайте всі! Хто скільки зробить сьогодні, той і їстиме так. А хто робити не буде, то й їсти не буде.</p>
	<p>Пішли всі в поле, а молода жінка залишилася вдома з свекрухою. Подумала, що це чоловік пожартував та й лягла собі спати. Прийшли люди з поля, а чоловік і питає, хто що зробив сьогодні. Один каже, що снопи в’язав, інший — хліб возив.</p>
	<p>— А ти, жіночко моя, що робила?</p>
	<p>— Нічого.</p>
	<p>— То й їсти будеш нічого, — одрубав їй.</p>
	<p>Не сіла жінка до столу, а в животі бурчить. Схопила тихцем кусень хліба та й з’їла. На другий вона б рада вже за роботу взятися, та біда, що нічого не вміє. Взяла відра і стала воду носити. Так утомилася, що й спочити лягла. А тут якраз з поля йдуть. Чоловік питає, хто що робив, а жінка каже:</p>
	<p>— А я воду носила.</p>
	<p>— То на тобі кухлик води, а обідати не дам!</p>
	<p>На третій день всі в поле, а жінка свекрусі на допомогу. Наносила дров, затопила піч, тісто замісила, в хаті прибрала, води принесла. Тільки з обідом упоралися, аж їдуть з поля.</p>
	<p>Тепер уже жінка пообідала і вечерю злагодила. От приходить у неділю батько відвідати свою доньку. Зайшов та й здивувався. Дочка і піч топить, і в хаті замітає, по господі крутиться, як бджілка.</p>
	<p>— Як же тебе чоловік до роботи привчив?</p>
	<p>— Тату, зараз чоловік прийде з церкви, то ви хоч шкуру мніть. Бо тут хто не робить, тому і їсти не дають.</p>
	<p>Сунула батькові в руки шкуру. Здивувався старий, але взяв шкуру. А тут і зять на поріг.</p>
	<p>— Здорові будьте, тату! А що це ви робите?</p>
	<p>— Та шкуру мну, бо дочка казала, що у вас хто не робить, той і не їсть.</p>
	<p>Зареготав чоловік та й каже:</p>
	<p>— Кидайте ту шкуру та й ходімо обідати. Це я так свою жінку до роботи привчав. Не молотом, а голодом.</p>
	<p>Засміявся старий, обняв зятя. А молоді з того часу стали жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>224 (4408). Як чоловік жінку до роботи привчав. СУС 901В*. Записано 2008 року. Штанько-Граченко Ніна Андріївна (1954). Чернігівська область, Ічнянський район, Монастирище</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
