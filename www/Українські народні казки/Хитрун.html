<!--#include virtual="/-/inc/general__page_start.inc" -->
<title>Хитрун ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Хитрун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрун <br><span class="article__headerDescription">Українська народна казка Бойківщини</span></h1>
	<p>Були собі два брати, оден був бідний, другий — багатий. І той багатий був за віта. Він мав тілько одного сина-одинака. А в того бідного було десятеро дітей. І впав страшний голод, і нема куди діватися. Бідний мав трішки збіжжя, то посіяв. І нема чого їсти. Каже жінка:</p>
	<p>— Йди до брата. Йому й так треба робітників. Попроси його, щоб дав збіжжя. Бо хто тобі дасть? Найперший приятель тобі — твій рідний брат.</p>
	<p>Прийшов він, став просити брата:</p>
	<p>— Дай мені мішок вівса, бо діти вмирають з голоду. Я тобі відроблю.</p>
	<p>Той дав йому. Приніс він то збіжжя додому. Жінка зсушила в печі, пішов він у млин, змолов. І ходить відробляє то братови. Ще й не дуже відробив, а жінка йому каже:</p>
	<p>— Слухай, муки вже нема, вже ся кінчає. Йди знов проси брата. Прийшов він, удруге просить — брат знов набрав йому мішок. А бульби той бідний брат не мав, і тото збіжжя знов скоро перелетіло. Жінка й каже:</p>
	<p>— Іди знов проси брата. Прийшов він, а брат йому:</p>
	<p>— Слухай, та ти скоро й мене пустиш по світі, що я буду ходити по хатах, як ти. Нащо тобі було тілько дітей? Диви, в мене оден син. Іди додому та й по єдному їх ріж, і так годуйтеся.</p>
	<p>Він приходить, сплакав, бідний, і каже жінці:</p>
	<p>— Так і так мені мій брат казав. Щоб я різав найстарше та й годував сім’ю, поки не вродиться в поли.</p>
	<p>Та й трудно, пішов він туди, пішов сюди — ніде не може собі ради дати. Приходить додому, поточив ніж, пішов до стайні і зарізав корову. Зарізав, а жінка питає дітей:</p>
	<p>— Де це ніж дівся?</p>
	<p>Каже вона старшому хлопцеви:</p>
	<p>— Синку, ану йди подивися, би тато десь собі смерть не зробив. Хлопець сюди-туди, вбігає до хати.</p>
	<p>— Мамо, тато корову зарізали! Вона йому:</p>
	<p>— Що ти зробив?! Йой, бійся бога! Та корова молоко давала, діти тою лижкою молока й жили.</p>
	<p>А він пішов урізав кавалок м’яса.</p>
	<p>— Вари, хай діти їдять.</p>
	<p>Облупив корову, порубав м’ясо, склав у ґелетку, посолив. А шкіру положив на гряди, що колись у всіх курних хатах були.</p>
	<p>Дві неділі та шкіра стояла в диму, збудилася добре, а в дві неділі каже жінка:</p>
	<p>— Слухай, м’ясо кінчається. А бульби ще нема.</p>
	<p>Бере він ту шкіру в мішок і подається на ярмарок. Приходить на ярмарок, а там поприїздили купці та й дають йому за ту шкіру два-три грейцари. А він за такі гроші не дає. Бере той мішок на плечі і йде.</p>
	<p>Але не йде додому, а йде в світ за очі. Іде він горою, сонічко пече. Матір Божа, де водички найти попити?! Сходить долі горою, а там тече невеличкий потічок. Сів, напився води раз, напився другий раз. Закурив собі та й сидить.</p>
	<p>Лиш устав, щоб іти далі, доганяє його чоловік.</p>
	<p>— Відки ви, ґаздо?</p>
	<p>— Та, — каже, — відки. Ходив-им, — каже, — на ярмарок, носив: им шкіру коров’ячу продавати. Давали мені три ґрейцари, а я не хотів продати. Несу, — каже, — може, би-м заміняв за неї трохи вівса.</p>
	<p>Говорять вони так, а той каже:</p>
	<p>— Певно, ти голоден.</p>
	<p>— Я голоден, — каже, — я ще нині натще.</p>
	<p>Дав той чоловік йому хліба з маслом, попоїв він та й каже:</p>
	<p>— За то, що тут мене так файно погодував, я би-м тобі цю шкіру дав.</p>
	<p>Зібралися вони та й ідуть. Той подорожній каже:</p>
	<p>— Слухайте, я сам кушнір. Намочімо цю шкіру, і я вам вшию з неї файний ропцак. А решту віддайте.</p>
	<p>— Добре.</p>
	<p>Намочили вони ту шкіру, ще посиділи. Вшив йому кушнір файний австрійський ропцак, і подалися далі. Ідуть, а той каже:</p>
	<p>— Знаєте що? Ходіть у моє село. Мій брат за віта. В моїм селі дуже багаті люди. Я постараюся, і віт вам дасть фіру. Ви до свого села повезете повну фіру збіжжя.</p>
	<p>А він думає: «Боже, як я добре попав». Та й ідуть далі. І прийшли до роздорожжя. А той став та й питає:</p>
	<p>— Ви хочете туди йти?</p>
	<p>— Та я би, — каже, — йшов.</p>
	<p>— Якщо хочете, то нате мою адресу. Як не зможете там щось здобути — там тоже люде багаті, — то прийдете до мене. Але я би вас не радив зараз далеко йти, бо, — каже, — то вже вечоріє, і дуже вовки чигають. Би вас не напали вовки.</p>
	<p>А він каже:</p>
	<p>— Коби напали та мене з’їли, би-м ся не мучив.</p>
	<p>Іде він, дивиться — висока гора, а на горі ліс. Прийшов до того лісу, вже смеркає. Він перестрашений, думає собі: «Не послухати було того чоловіка?» Але вертатися назад уже не було куди. Він то йде, то біжить. Ліс великий і досить довга дорога в тім лісі. Думає собі: «Коби мені бог допоміг до першої хати доступити».</p>
	<p>Нарешті зайшов він на село. Світиться. Електрики тоді не було, як нині. Лямпи світили, як хробачки. Він минає одну, другу, третю хату і так пройшов, може, півсела. Нарешті думає собі: «Повертаю сюди». Повернув до одної хати, поклонився.</p>
	<p>— Добрий вечір, ґаздинько!</p>
	<p>— Добре здоров’я, господарю.</p>
	<p>— Ґаздинько, може, би я у вас переночував? Так уже змучився, що далі не можу йти.</p>
	<p>Каже вона:</p>
	<p>— Були би-сте переночували. Але чоловіка нема дома, а я вже сім років слабую. Чоловік поїхав за ліками, не знаю, коли повернеться, за два чи за три дни. Йдіть, — каже, — тут до сусіди та й там переночуєте.</p>
	<p>Він пішов до сусіди, поклонився. Ґазди якраз сіли вечеряти. Він каже:</p>
	<p>— Я заходив до тої жінки, просився, би переночував у неї. Та жінка сама дома і не хотіла мене приняти, казала, що дуже хвора. Чоловік її поїхав за ліками.</p>
	<p>А господар засміявся та й каже:</p>
	<p>— Так, так, вона хвора, бо зараз кавалір прийде. Через то вона й не хотіла пустити вас до хати.</p>
	<p>«Ага, кавалір», — подумав він. Свій ропцак на плече й каже:</p>
	<p>— Добраніч, добраніч.</p>
	<p>Та й знов приходить д’тій хаті. І думає: «Як мені ввійти до хати?» Вона вікна чимось позастеляла. Віконця були маленькі, не такі великі, як то тепер. Взяла вона коновку і пішла по воду, у потік. Вона пішла, а він раз і вбіг до сіней, і сів собі за двері. Двері отворені, бо пара в хаті. Кавалір уже сидить коло стола.</p>
	<p>Внесла ґаздиня води. І вони там випивають, їдять, бавляться. Вже й полягали спати. А він сидить за тими дверми.</p>
	<p>Нарешті: Т-о-ов, пр-р-р!» Приїхав господар. Вона каже:</p>
	<p>— Йой, приїхав мій чоловік! А кавалір питає:</p>
	<p>— Де мені ся сховати? А вона каже:</p>
	<p>— У запічок.</p>
	<p>Він поліз у запічок, а вона лямпу скрутила та й лягла в ліжко.</p>
	<p>— Йой, о-ой! Смерточко, де-сь ся діла? Йо-ой!</p>
	<p>Чоловік розпрягає коні, входить до хати, вносить ті ліки. Вона розглядає ті ліки з усіх боків. Він привіз ліки на утримання нервів, від усяких напастей. І на утримання хитрощів.</p>
	<p>Тоді пішов чоловік розпряг коні, входить до хати й питається:</p>
	<p>— Слухай, жінко, ти маєш щось їсти? Бо я як поїхав, то нич нині не їв.</p>
	<p>— Наїв би ся піску. Я ще не мала нині нич у своїм роті й сама. Бери, — каже, — капусти з ґелетки і ощипок та й їж собі, би пук.</p>
	<p>Той узяв великий ощипок, як то колись пекли, набрав з ґелетки сирої капусти. А подорожній уже зайшов до хати, і господар кличе</p>
	<p>їсти й того подорожнього. Той подорожній уже приголоднів, але не хоче капусту їсти, бо там вареники є, курка жарена в печі, горівка, зварена на меду. Господар, як гусак, ладує, а він собі помаленьку. Поїли, подорожній каже:</p>
	<p>— Бог його знає, що ви за чоловік.</p>
	<p>— Я вам розкажу свою біду, — каже господар.</p>
	<p>— Яка біда?</p>
	<p>— Така біда. Вже сім років жінку лікую. І вже що мені то коштує, і не можу ради дати. Маю вісім коров у стайни і пару коней. І хліб хлібом присипаю. І гроші маю. І дав би-м півмаєтку, лиш коби-м вилікував жінку.</p>
	<p>Він каже:</p>
	<p>— Знаєте що? В мене є віщівник. Я, — каже, — запитаю його. Може, то нечистий пляц, може, що. Зараз, — каже, — будеме знати.</p>
	<p>Підходить він до того ропцака, копнув його, стає на коліна і говорить з ним:</p>
	<p>— Слухай, така-то й така біда в того господаря. Що то є, скажи мені? Лиш правду мені скажи. Йо-йой, давно. Давно ця біда ся почала.</p>
	<p>Та й приклав вухо до «віщівника» й слухає. Нарешті піднімається. Господар питає:</p>
	<p>— Що там віщівник кажуть?</p>
	<p>— Хе, віщівник каже, що ми їли капусту й ощипок сухий. А в печі жарена курка й пироги з маком. А в шембарку варена на меду горівка.</p>
	<p>І ґазда то все найшов. Та й п’ють і їдять оба. Ґазда вже ся обладував капустою та й не дуже їсть, а той лиш їсть та їсть. Поїли, підпили добре. Та й каже ґазда:</p>
	<p>— Пане пророку...</p>
	<p>Вже його пророком називає.</p>
	<p>—...Спитаєте у того «віщівника» ще щось.</p>
	<p>Той підходить до «віщівника» та як копне його.</p>
	<p>А як він ішов через той ліс, то найшов осине гніздо і наловив у ропцак ос. А тепер він копнув ропцак, а оси в нім «ж-ж-ж». Та й каже подорожній ґазді:</p>
	<p>— У ці хаті нечиста сила є. Шукайте свячену воду. А ціпи ви маєте?</p>
	<p>— Маю.</p>
	<p>— То йдіть несіть ціпи.</p>
	<p>Ґазда вніс два ціпи.</p>
	<p>— Серп маєте?</p>
	<p>— Маю.</p>
	<p>— То давайте серп. І кладіть огню, нагрівайте повний баняк води, аби кипіла, — каже, — будеме злого духа з хати виганяти. І добре там шуруйте під кухнею.</p>
	<p>Вода гріється, а він бере серп, довбає в однім кутнику ямку (підлоги не було, а земля) і ллє туди свячену воду. Та й каже:</p>
	<p>— Я тя заклинаю, бо я над тобою міць маю. Заклинав бог каміння, аби не пускало коріння. Чорт із тебе, бог у тебе!</p>
	<p>А вона «вмирає» в ліжку. А «нечиста сила» під запічком сидить. Подорожній підходить до того кута і питає:</p>
	<p>— Чи кипить вода, би я злого духа з того кута вигнав? Беріть у руки ціп. Як буде злий дух утікати, бийте його ціпом.</p>
	<p>Ґазда каже:</p>
	<p>— Вже вода зачинає кипіти.</p>
	<p>Лиш баняк закипів, а той бере баняк і в той кут шарах окропом. А відти вискакує хлопець, такий жвавий. Подорожній кричить:</p>
	<p>— Би-и-йте!</p>
	<p>Ґазда його ціпом. А той схопив ґазду та й з розмаху кинув, і ґазда ноги задер. А подорожнього в другий бік кинув. Випер вікно і втік. Тоді подорожній каже:</p>
	<p>— Ґаздо, ставайте на коліна і говоріть «Отче наш»! Вигнали чорта з хати.</p>
	<p>Помолилися вони. Подорожній поклав свій ропцак посеред хати і взяв ціп. Та як пальне тим ціпом по ропцаку!</p>
	<p>— Кажи мені правду, бо я тобі голову скручу! Що мені далі робити!?</p>
	<p>Приклав вухо до «віщівника», послухав та й каже:</p>
	<p>— Каже віщівник, щоби знімати жінку з ліжка, простирати посеред хати й бити, тим ціпом бити.</p>
	<p>— Як, ціпом бити голову? — питає жінка.</p>
	<p>— Так, ціпом. Ґаздо, знімайте жінку свою, кладіть доліниць і зачинайте бити від п’ят. А по голові — не дай бог. По голові не вдарте.</p>
	<p>А ґазда каже:</p>
	<p>— Йой, бійтеся бога, та вона така слабонька.</p>
	<p>— Уже зараз зачинайте бити, бо з вашої хати попіл стане.</p>
	<p>Той напудився: вигнав чорта, а тепер будинки згорять, все згорить.</p>
	<p>А вона лежить і нич не обзивається. Лежить, як мертва. Положили її на землю, ґазда піднімає ціп, та жаль йому бити свою жону. Та й так пущає ціп, аби навіть до неї не дотулявся. А той стоїть збоку та й каже:</p>
	<p>— Твердіше!</p>
	<p>Боїться чоловік бити. Та й знов легенько ціп опустив.</p>
	<p>— Твердіше! Бо біда буде!</p>
	<p>І як ударив її чоловік раз, вона зривається, обнімає «пророка», цілує його. Тоді ґазду обнімає. Та й каже:</p>
	<p>— Дідику, я п’ятнички постила сім років. І бог вислухав мою молитовцю, прислав нам такого чоловіка, що нам пляц очистив.</p>
	<p>Пішов ґазда по горівку, жінка зварила вечерю, п’ють, їдять. Повечеряли файно та й полягали спати. А рано вона встала, така здорова, так звивається, як щипавочка. Сонічко обігріло, вона будить:</p>
	<p>— Вставайте. Вставай, ґаздику.</p>
	<p>Так до нього лагідно підходить. Каже:</p>
	<p>— Буди пана, будете щось їсти. І треба ся з чоловіком розплатити. Поснідали вони, попили собі. Та й каже ґазда:</p>
	<p>— Но, що вам за то заплатити?</p>
	<p>— Ви казали, що би-сте дали півмаєтку свого. Я хочу третю частину того, що ви витратили за тих сім років.</p>
	<p>Ґазда мовчить, а вона його під бік:</p>
	<p>— Ти що думаєш? Плати.</p>
	<p>Пішов ґазда до комори і відміряв у міх три чверті грошей. Той бере ті гроші і йде. А ґазда каже:</p>
	<p>— Заплатив, але маю віщівника в хаті. Буду знати, що робиться по нашій державі і по цілому світі.</p>
	<p>А жінка доганяє подорожнього та й питає:</p>
	<p>— Що з тим віщівником робити? А він каже:</p>
	<p>— Проріжте в ньому маленьку дірочку і заховайте його собі під спідницю.</p>
	<p>А тоді жінки в довгих спідницях ходили, не так, як нині. Вона прибігла до хати, зробила дірочку в ропцаку та й собі той ропцак під спідницю. Оси вилетіли та й кусають її, вона пищить. А чоловік чує крик і писк у хаті — він у сусіди був. Прибігає до хати, а в хаті від тих ос аж мряка. То так було, як бджоли рояться. Він вбігає, вхопив того «віщівника» та й хоче виловити оси. Та не може. То він вибіг надвір та того «віщівника» об пліт, витрушує оси. І скусали вони його так, що він опух, як пацюк, і впав. А той приходить з грішми додому і заганяє хлопця:</p>
	<p>— Дитинко, йди до стрика, би позичив чверти. Приходить хлопчисько до стрика та й:</p>
	<p>— Слава Йсусу Христу!</p>
	<p>— Слава навіки богу святому. Чого тя загнав тато?</p>
	<p>— Би-сьте дали цьверть, хотять гльоші міляти.</p>
	<p>— Е, гроші. Може, десь нажебрав трохи якогось збіжжя.</p>
	<p>— Бігме гльоші, — так той хлопець швенькав.</p>
	<p>Приніс хлопець чверть. Батько міряв — три й півчверти грошей. Ну він сюди-туди, купив собі пару коней з возом, накупив дітям вбрання, вже їсти діти мають. Приходить до нього багатий брат та й каже:</p>
	<p>— Слухай, скажи мені, яким чудом ти такі гроші добув?</p>
	<p>— Шкода, що ти віт, а дурніший, як з лівого на праве вухо дати. (Ви знаєте, так у нас говорять. А я мушу так говорити, як воно є.) Каже він братови:</p>
	<p>— Ніколи не виплачується худобину продавати, лиш зарізати, їсти м’ясо, а шкіру на дві неділі в дим. І так хотіли мою шкіру з корови купити, що жиди собі за неї голови розбивали.</p>
	<p>Зробив віт збори.</p>
	<p>— Панове громадяни! Ви добре знаєте становище мого брата, який мав недивне коров’ятко. Зарізав він то коров’ятко, і я на свої очі видів у нього три й півчверти грошей. Тепер як хто має на продаж чи бика, чи ялівку, чи корову ялову, ріжте, їжте м’ясо, а шкіри — на дві неділі у гряди в дим. І за ті шкіри будете мати великі гроші.</p>
	<p>І майже хата в хату різали худобу. Хотіли грошей. Заладували тоти шкіри на фіру, привезли на ярмарок. Посходилися жиди, дивляться, сміються: «Ти ґой!» Дають за шкіру по три ґрейцери. А тоти побачили таку справу, їмили того віта і б’ють, як снопа.</p>
	<p>— Шляк би тебе трафив! Та я такого бугая за три ґрейцери зарізав! А другий каже:</p>
	<p>— А я таку ялівку! А той:</p>
	<p>— А я корову ялову таку! Нещастя би тебе побило з твоїм братом!</p>
	<p>А віт каже:</p>
	<p>— Даруйте життя. Ми його з лиця землі згладиме.</p>
	<p>Та й пильнують вони його. А він уже має капітал, добрі коні. Та й роз’їжджає він собі з жінкою. А вони його припильнували та й якось імили. Зав’язали в міх і несуть топити. Несуть, а там корчма стоїть. Один каже:</p>
	<p>— Киньте собаку під корчму, підем нап’ємеся, би-сме п’яні топили його, не тверезі.</p>
	<p>Кинули його, а він лежить, зав’язаний у міху, та й кричить:</p>
	<p>— Гей, хто в бога вірує?! Мене хтять вибрати за міністра, а я не вмію ні читати, ні писати!</p>
	<p>Їде дідич якийсь фіякром, став та й розв’язав го.</p>
	<p>— Ти зав’язуй мене, я вчений.</p>
	<p>Він зав’язав того пана в міху, а сам на фіякір і гайда. Поїхав. А тоти вийшли з корчми, схопили міх та на плечі. А він каже з міха:</p>
	<p>— Я учений, я буду, — каже, — за міністра. А вони співають. Вони п’яні, як штоки.</p>
	<p>— Хочеш — не хочеш, а мусиш туду-дайна!</p>
	<p>Принесли той міх до річки та й з мосту — бавх! І пан утопився. А той у дві неділі продав ті коні з коляскою і купив дві пари волів. Та й жене їх. Ті зустрічають його та й витріщилися.</p>
	<p>— Ми ж тебе втопили, а ти воли женеш.</p>
	<p>Та й той до нього «свате», той «куме». А він каже:</p>
	<p>— Ідіть ви, дурні, я з вами говорити не хочу. Ви думали, що мені зле зробите? Там худоби, як на лісі четини, а в морі піску. А купця там із свічкою треба глядіти.</p>
	<p>Той каже:</p>
	<p>— Йой, мені би такі бички здалися.</p>
	<p>— Там є, які хочете. За дві неділі буде ярмарок.</p>
	<p>У дві неділі зібралися вони і прийшли на той міст. Та й каже віт:</p>
	<p>— Панове громадяни! Підеме в путь по воли!</p>
	<p>Та й бах у воду. А пливати, дурень, не вміє. Тоне, та й махає руками, би рятували. А другий каже:</p>
	<p>— У воду, ярмарок уже ся зачав!</p>
	<p>Та й скочили у воду: бух, бух, бу-ух! Та й той ще руку показав з води, той ногу. Та й потопилися. Та й байці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Козьова, Сколівського району, Львівської області 24 березня 1991 року Ватагович Василь Григорович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
