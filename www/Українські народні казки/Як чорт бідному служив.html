<!--#include virtual="/-/inc/general__page_start.inc" -->
<title>Як чорт бідному служив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чорт бідному служив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорт бідному служив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорт бідному служив <br><span class="article__headerDescription">Українська народна казка Гуцульщини</span></h1>
	<p>Жили два багачі, і в них робив бідний чоловік. І ніяк не міг заробити, щоби він мав запас хоть на день, на два. І в оден час дійшло до того, що його вигнав із роботи і оден багач, і другий. Тоді надумав він носити в місто жидам дрова. Скільки не носив їх, то все мало було заробітку. Принесе ті дрова до жидів у місто, жиди заплатять йому, а він купить собі муки, щоб мав що дітям дати їсти. Не доходя додому була капличка, і він у ту капличку ставив свічку перед святого Николая. А на образах збоку є й фігура чорта. То він клав одну свічку перед святого Николая, а другу перед чорта.</p>
	<p>За ті часи, що він носив у місто дрова, він усе повертав до тої каплички і клав перед Николая свічку і перед чорта. Скільки то було днів і місяців, ми не знаємо, але знаємо, що кожного разу він повертав до каплички.</p>
	<p>Одного разу приблудив до него панок з валізочкою. І спитав цего бідолаху, чи не поміг би він йому зробити кузню. Сей бідолаха порадився з жінкою і погодився робити йому кузню. Зробили кузню і взялися до роботи. І панок сказав йому:</p>
	<p>— Я не буду брати в тебе гроші за роботу в кузні. Що заробимо, все забирай собі. Мені цих грошей не потрібно. Я буду з тобою оден рік та й тоді відходжу від тебе. І кузню тобі лишу.</p>
	<p>Сей пан з маленького кусочка желіза робив великі речі: сапи, сокири — все, що треба. І так робив він, сей панок, шість місяців. А після шістьох місяців сказав:</p>
	<p>— За гроші, що ми заробили, купуй собі коні, корови і землю. І бідолаха став господарем і добре жив. Тоді каже йому панок:</p>
	<p>— Можна сказати, що ти вже багач. Завтра неділя, іди до війта і скажи йому: «Панок, що у мене є, може переробити людину, зробити із старої молоду». Він сказав війтови, та й у неділю війт проголосив коло церкви:</p>
	<p>— В того і в того бідолахи є коваль, який може переробити людину, зі старої зробити молоденьку. Скажіть людям, що в нашім селі є такий коваль, щоби приїхали старенькі люди, котрі хочуть відмолодитися.</p>
	<p>Через деякий час приїхав якийсь великий багатир, дуже старенький чоловік. Приїхав бричкою, з фірманом. Заїхав на подвір’я і спитав:</p>
	<p>— Тут живе такий і такий коваль?</p>
	<p>— Тут. Питає пан:</p>
	<p>— Ви можете переробити людину із старої на молоду?</p>
	<p>— Так, можу переробити.</p>
	<p>— Що ви можете жадати за переробку, — питає пан.</p>
	<p>— Я жадаю, — говорить коваль, — мішок дукатів. І не маленький мішок, а великий.</p>
	<p>Пан задивувався.</p>
	<p>— А то не буде забагато? Коваль засміявся та й каже:</p>
	<p>— Не буде забагато, це для вас дуже мало. Сказав пан:</p>
	<p>— Нехай буде. А коли ви це зробите?</p>
	<p>— Привезете гроші — беруся до роботи.</p>
	<p>Пан вертається додому і привозить мішок дукатів. Гроші бідолаха заніс у свою комору, і тоді каже коваль його жінці:</p>
	<p>— Клади ватру в печі.</p>
	<p>Коли ватра добре нагоріла, сказав коваль багачеви:</p>
	<p>— Розбирайтеся наголо.</p>
	<p>Багач розібрався, коваль сказав бідняку:</p>
	<p>— Лапай його за ноги.</p>
	<p>Той злапав за ноги, а коваль за голову й за плечі та й кинули старого в піч. І коваль запер печові двері.</p>
	<p>Надворі було дуже багато народу, надивлялися в вікна. І всі кричали «ґвавт». І жінка багача, що його вкинули в піч, також кричала «ґвавт». А коваль одкрив двері, подивився в піч і сказав:</p>
	<p>— Най ще трохи посмажиться.</p>
	<p>Ще трохи вони посиділи, утворяє коваль двері печі й каже:</p>
	<p>— Тепер будем робити.</p>
	<p>Витягає кавалок обгорілої костомахи. Поклав її на ковадло, обплескав кругом молотком і сказав господареви хати:</p>
	<p>— Кладіть на ліжко ліжник&nbsp;<sup>*</sup>.</p>
	<p>І поклав тоту костомаху на ліжник, а другим накрив. А люди надворі дуже кричали. Що сталося, що лиш костомаха зосталася! Коваль сказав:</p>
	<p>— Зараз будете видіти. Через пару хвилин відкриваю.</p>
	<p>Одкриває коваль ліжник — устає з ліжка молодий хлопець. Вісімнадцять років. Жінка подає йому вбрання. Убирає багач, але вбрання на него велике. А весь народ звеселився. Тоді поздоровив коваль молодого пана, і пани від’їхали.</p>
	<p>Після того таких переробок було багато. А тим часом закінчився в коваля рік його роботи. І тоді сказав коваль господареви:</p>
	<p>— Кінчається рік, я від тебе йду. Всі гроші, які ми заробили, бери собі. Якщо мені тебе буде треба, я прийду до тебе.</p>
	<p>І коваль від’їхав. А господар зачав сам кувати, що було треба в селі людям: і сокири робити, і чуфлинки&nbsp;<sup>*</sup>. А за деякий час приїхає бричкою пан і каже:</p>
	<p>— Це тут коваль, що переробляє людей? Відповідає господар:</p>
	<p>— Тут. Ви хочете, аби вас пеперобити?</p>
	<p>— Так, хочу.</p>
	<p>— То, — каже, — привезіть мені малий мішок дукатів.</p>
	<p>І пан вернувся по золото. Через якийсь час привіз мішок грошей. Тоді колишній бідняк сказав свої жінці:</p>
	<p>— Клади в печі ватру.</p>
	<p>Наклала жінка ватру. Зібралося дуже багато людей і крізь вікна в хату надивляються. Каже жінка:</p>
	<p>— Ватра догорає.</p>
	<p>Цей новий коваль сказав панови:</p>
	<p>— Розбирайтеся.</p>
	<p>Пан розібрався. Коваль сказав жінці:</p>
	<p>— Бери пана за ноги. Та взяла за ноги, а коваль за голову й плечі та й кинули пана в піч. Посмажилося трохи те тіло, подивився коваль і сказав:</p>
	<p>— Най ще смажиться.</p>
	<p>Подивився ще раз — осталася маленька кістка. Узяв він кліщами ту кістку, поклав на ковадло, молотком ударив, а вона розсипалася, кістка. Народ увидів, як розсипалася кістка, і зачав кричати:</p>
	<p>— Арештувати його!</p>
	<p>Заарештували його і забрали в тюрму. Посадили коваля в тюрму, а на другий день приходить той самий панок, що в него був ковалем. Ніхто йому двері не одкривав, він сам одкрив. Та й каже йому:</p>
	<p>— Ти добре навчився кувати? Сказав бідолаха:</p>
	<p>— Усього не навчився, бо, ади, розсипалася кістка. Каже панок:</p>
	<p>— Тепер іди собі додому.</p>
	<p>Панок утворив йому двері і назад за ним затворив. І той пішов додому, а панок остався в тюрмі. Приходить до тої камери ключник та й каже панкови тому:</p>
	<p>— А чого ви тут сидите?</p>
	<p>— Я, — каже, — за того чоловіка, за того коваля сиджу. Ключник закрив його і пішов до свого начальства. Та й каже:</p>
	<p>— Думайте, що робити. Намість того коваля якийсь панок сидить. Коваля нема, а є панок.</p>
	<p>Начальство приказало панка випустити, а коваля забрати і май у сильнішу, в твердшу тюрму заперти.</p>
	<p>Так і зробили. Прийшли до коваля додому, забрали його і запхали в сильнішу тюрму. А через два дні той панок прийшов і в другу тюрму. І сказав:</p>
	<p>— Як тебе замкнули тут, то виходь і відци. Бо тепер я в тебе буду служити, а не ти в мене.</p>
	<p>І коваль пішов.</p>
	<p>Через якийсь час приходить ключник і каже:</p>
	<p>— А ви чого тут? Відповідає панок:</p>
	<p>— А я за того коваля.</p>
	<p>Ключник іде знов до свого начальства.</p>
	<p>— Що робити?</p>
	<p>Приходить з ключником начальство. Питають у цего панка:</p>
	<p>— Хто ви будете цему ковалеви?</p>
	<p>— Я слуга коваля.</p>
	<p>— Ми вас відци виженемо.</p>
	<p>— Як ви мене виженете, то я буду випускати його з кожної тюрми, аж поки ви його самі не звільните.</p>
	<p>Начальство сказало:</p>
	<p>— Ми його вже не будем брати, а вас виганяєм. Тоді панок прийшов до коваля додому. І сказав йому:</p>
	<p>— Я буду у вас робити, доки буду жити.</p>
	<p>— Добре, будете наковувати все, що потрібно, — сказав господар.</p>
	<p>— Ні, я вже не буду ковалем. Я буду робити всю роботу, яку скажете, тільки кувати ні. Копати, сапати, садити, косити, тільки кувати ні.</p>
	<p>Господар порадився з жінкою. Каже жінка чоловікови:</p>
	<p>— Бери посилай його на гору, най звезе дров. Та най порубає надрібно і поскладає попід шопу&nbsp;<sup>*</sup>. Най скопає нам город і посіє пшеницю. І щоби в пшениці не було ніякого куколю, ніякого бур’янцю. І викопати керницю коло хати.</p>
	<p>За деякий час той панок усе це зробив. Тоді прийшов у хату і</p>
	<p>— Господарю, я вже все зробив. Що далі робити?</p>
	<p>— Відпочивай цю ніч, а завтра ми будемо говорити. На другий день рано господар каже йому:</p>
	<p>— Зайди в хату.</p>
	<p>Зайшов панок у хату і господар вніс йому два волоски. І сказав:</p>
	<p>— Іди в кузню і направ ці волоски.</p>
	<p>Іде панок у кузню і господар за ним. Дає йому два волоски.</p>
	<p>— Направ мені їх, би були правонькі.</p>
	<p>Скільки панок не направляв волоски, ніяк не міг направити. Та й каже панок:</p>
	<p>— Я не годен направити їх. У вас цих волосків ще є багато?</p>
	<p>— Дуже багато, — каже господар. А пан допитується:</p>
	<p>— А з чого ті волоски?</p>
	<p>— А видите, які в нас два баранчики кучеряві? А якщо мало цих двох баранчиків, то ще й у жінки мої є таке волосся.</p>
	<p>І панок пішов від него геть.</p>
	<p>А то був чорт, якому бідняк ставив свічки в капличці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лі́жник (джи́рґа) — гуцульське вовняне укривало на ліжко.</p>
			<p><sup>*</sup> Чуфли́нок — залізний клин з кільцем, пристрій для спускання згори по снігу дерев’яних колод.</p>
			<p><sup>*</sup> Шо́па — повітка, сарай.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Тюдів, Косівського району, Івано-Франківської області 4 січня 1994 року Кобзюк Іван Ко́зьмович (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
