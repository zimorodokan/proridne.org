<!--#include virtual="/-/inc/general__page_start.inc" -->
<title>Дочка бідняка ☼ Українська народна казка ☼ Народна творчість</title>
<meta name="Description" content="Українська народна казка Буковини «Дочка бідняка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дочка бідняка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дочка бідняка <br><span class="article__headerDescription">Українська народна казка Буковини</span></h1>
	<p>Були собі чоловік і жінка. Мали два сини. Поженилися вони, їден син був багатий, а другий дуже бідний. У багатого було багато худоби, а в бідного — нічого, лиш дитина в сім’ї народилася, дівчинка. Поніс бідний до багатого вечерю і попросив у брата маленької телички. А брат каже:</p>
	<p>— Що ти будеш з таким малим телям робити? Воно ж таке негодяще. Я його лучче вижену в поле, най замерзне.</p>
	<p>Бідний йому:</p>
	<p>— Моя жінка має дівчинку, то їдна грудь буде дівчинці, а друга — теличці. Та й дочекаємся корови.</p>
	<p>І багатий брат дав йому то теля. Приніс він його до додому, і жінка його годувала. Дівчинка росла не днями, а минутами. І теличка росла. Дочекалися вони з тої телички корови. І поніс бідний брат братові багатому молока.</p>
	<p>— На тобі, братчику, молока від моєї корівки. Спасибі тобі за телятко.</p>
	<p>А братова жінка й каже:</p>
	<p>— Віддай корову, бо то наша.</p>
	<p>— Не дам, — сказав бідняк, — бо я намучився, поки вигодував її. І жінка моя намучилася. Не дам, подавай мене в суд.</p>
	<p>Подав його багач в суд. А судив пан. Призвав їх пан до себе і загадав загадки:</p>
	<p>— Відгадайте, що саме ситіше, що саме веселіше і що саме солодше. Щоб ви завтра прийшли і мені це сказали. Котрий відгадає, того й буде корова.</p>
	<p>Ідуть вони додому — той у свою сторону, а той у свою. Прийшов багач додому, а жінка питає:</p>
	<p>— Що пан сказав?</p>
	<p>— Сказав відгадати, що саме ситіше, що саме веселіше і саме солодше. Хто відгадає, тому й буде корова. Ти знаєш ці загадки відгадати?</p>
	<p>— Знаю. Саме ситіше — то наш кабан, який уже п’ять років у кучі. Понад него ситішого нема. А саме веселіше — то як найкраще шмаття на себе вбрати. А саме солодше — то мед. Понад мед нема солодшого.</p>
	<p>А бідний прийшов додому та й плаче. Його дівчинка питає:</p>
	<p>— Чого ви, тату, плачете? А він каже:</p>
	<p>— Як же мені не плакати, як у нас заберуть корову, бо я не знаю загадок відгадати.</p>
	<p>— Не плачте, я відгадаю. Саме ситіше — то земля, бо нам вона всякі плоди дає. А саме веселіше — то весна, бо пташечки щебечуть і травичка зелененька. А самий солодший — сон.</p>
	<p>Повставали рано брати і йдуть до пана.</p>
	<p>— Відгадуйте загадки, — каже їм пан та й питає перше багача:</p>
	<p>— Що саме ситіше?</p>
	<p>— Кабан. Він п’ять років у мене в кучі годується.</p>
	<p>— А що саме веселіше? — питає пан. А багач каже:</p>
	<p>— Як я вберуся в найкраще шмаття і йду межи люди, тоді мені найвеселіше.</p>
	<p>— А що саме солодше?</p>
	<p>— Цукор солодкий, а понад мед нічого солодшого немає.</p>
	<p>— Сідай, — каже пан. — Зараз буде другий відповідати. Що саме ситіше? — питає він бідного брата.</p>
	<p>— Земля. Вона сама ситіша, бо дає нам всілякі плоди.</p>
	<p>— А саме веселіше?</p>
	<p>— Весна.</p>
	<p>— А чого ж вона весела? Не стає їсти, не стає палива, не стає сіна худобу дозимувати.</p>
	<p>А бідний каже:</p>
	<p>— Весела, бо птащечка защебече, травичка зазеленіє.</p>
	<p>— А що саме солодше?</p>
	<p>— Солодкий сон, бо як я хочу спати, то давайте мені хоч цукерків, хоч цукру, хоч меду — нічого мені не треба, лиш спати.</p>
	<p>— Добре, — каже пан. Вдарив його по плечу і каже: — Твоя корова.</p>
	<p>Вийшли брати з панського двору і зачали битися. А пан побачив це та й закликає їх назад у свій кабінет.</p>
	<p>— Чо’ ж ви б’єтеся? Багач каже:</p>
	<p>— Най віддасть мені корову, бо то моя.</p>
	<p>— Але ж я відгадав загадки, — каже бідний. А пан питає бідного:</p>
	<p>— А звідки ти ці загадки знав? Як це ти так відгадав?</p>
	<p>— А в мене є дівчинка, що враз з цею корівкою ссала. То вона мені й сказала.</p>
	<p>Тоді багач щось поговорив з паном, і пан каже:</p>
	<p>— Що, така хитра в тебе дівчинка?</p>
	<p>— Я не знаю, чи хитра вона, чи не хитра. Але так вона мені сказала, то я й вам так сказав.</p>
	<p>А пан йому:</p>
	<p>— Най вона до мене завтра прийде й не прийде. І приїде й не приїде. І щоб принесла подарунок і не принесла. І щоб була гола й не гола, вбрана й не вбрана.</p>
	<p>Бідний іде додому й плаче. Що ж робити? А багач зостався в пана і сказав йому, щоб, як буде дівчинка йти, спустили на неї пси.</p>
	<p>— Чо’ ви, тату, плачете? — питає дівчина.</p>
	<p>— Бо я не можу зробити то, що сказав пан, і не можу того зрозуміти. Пан сказав, щоб ти завтра до него прийшла й не прийшла. І щоб приїхала й не приїхала. І щоб була гола й не гола, вбрана й не вбрана. І принесла панови подарунок і не принесла.</p>
	<p>Послухала дівчина, що сказав тато, пішла до свої тьоті і попросила кіточку. Та й поклала її в мішок. Одягає на себе сак, той, що рибу ловлять. Лови горобця. А тоді бере пса і йде до пана.</p>
	<p>А пан уже виглядає її коло брами. І слуги тримають напоготові псів. А дівчина то пройде ступінь, то собакою проїде. Пан сміється. Слуги пустили псів, а вона кинула кіточку — і всі побігли за кіточкою.</p>
	<p>— А що, прийшла ти до мене? — питає пан.</p>
	<p>— Не прийшла.</p>
	<p>— А ти гола?</p>
	<p>— Ні, вбрана, — каже вона, бо на ній сак є.</p>
	<p>— Ти приїхала?</p>
	<p>— А ти подарунок мені привезла?</p>
	<p>— Або привезла, або й не привезла. Нате вам подарунок.</p>
	<p>Пан простягнув руку за подарунком, а вона подала горобця і розтулила руку — горобець полетів.</p>
	<p>— Почекай, — сказав їй пан.</p>
	<p>Почекала вона, а пан пішов у хату і виноси їй фляшку з діркою.</p>
	<p>— Як ти така хитра, то на залатай мені цю фляшку. А вона йому:</p>
	<p>— Виверніть її, то я залатаю, бо на лице ніхто нічого не латає. Пан думає: «Хитра. Як би я вженився на ній?» І знов посилає за її татом, а кухарю наказав, щоб зарубав і засмажив курку, і щоб зварив двадцять яєць.</p>
	<p>— В тебе дуже хитра дочка. То най ця квочка висиди з цих яєць курчат.</p>
	<p>Прийшов чоловік додому і плаче.</p>
	<p>— Що робити? — каже дочці. — Курка засмажена, яйця варені, як же з них курчат висидіти?</p>
	<p>— Тату, не журіться. Моліться богу й лягайте спати. Полягали спати, а рано курку з’їли. Та й каже дівчина татові:</p>
	<p>— Ідіть до пана і скажіть, най вирубає ліс, повикорчовує пеньки, виоре і посіє просо, бо курчата на вечір їсти схотять.</p>
	<p>Сказав чоловік то панові, а пан каже:</p>
	<p>— Того я не годен зробити. Все! Я хочу на вашій дочці женитися. І поженилися вони. Пан судив людей, а жінка йому помагала, бо вона була хитріша за него. Поїхав пан до свого тата в гості, а їй перед тим сказав:</p>
	<p>— Ти без мене нікого не суди, бо мені сором буде.</p>
	<p>А в той день приїхали у село гончарі з горшками. Переночували в селі, а рано побачили коло свого воза маленьке лоша. І зачали гончарі межи собою сваритися, бо кожний казав, що лоша — його.</p>
	<p>— Мої горшки мали лоша, — каже їден.</p>
	<p>— Мій віз мав лоша, — каже другий.</p>
	<p>— Нє, то моя кобила мала, — каже третій. Сваряться вони, а люди кажуть:</p>
	<p>— Ідіть до пана, пан вас розсуди.</p>
	<p>Прийшли вони, а пана нема дома. Жінка й каже:</p>
	<p>— Ви дурні. Ти сідай на свої горшки, ти — на віз, а ти — на кобилу. До кого лоша піде, того й буде.</p>
	<p>Той сів на горшки, а лоша на него й не дивиться. Другий сів на віз — то саме. А третій сів на кобилу, і лоша пішло за ним.</p>
	<p>Приїхав пан і питає, чи нікого не було. А вона й каже, як розсудила гончарів.</p>
	<p>— Ти нащо мене оганьбила?! — крикнув пан. — Іди собі, щоб я тебе більше ніколи не видів. Бери собі, що тобі миле, і забирайся.</p>
	<p>А вона стала й подумала: «Що брати? Беру його самого». Пан заснув, а вона взяла його сонного на віз і везе до свого тата. Принесла до хати, кинула на лужко, і він пробудився.</p>
	<p>— Де це я?</p>
	<p>— Я тебе взяла з собою. Ти сказав, щоб я взяла, що мені миле та любе. А я подумала, що найбільше ти мені любий та милий. І взяла тебе.</p>
	<p>Він устав, поцілував її та й каже:</p>
	<p>— Ідем додому. Ніколи ми вже з тобою не розійдемося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ломачинці, Сокирянського району, Чернівецької області 24 березня 1979 року Нагірняк Аксенія Василівна (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
