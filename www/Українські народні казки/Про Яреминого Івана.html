<!--#include virtual="/-/inc/general__page_start.inc" -->
<title>Про Яреминого Івана ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про Яреминого Івана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Яреминого Івана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Яреминого Івана <br><span class="article__headerDescription">Українська народна казка Чернігівщини</span></h1>
	<p>Жив собі Ярема з жінкою. Народився у них син, назвали його Іван. Жили</p>
	<p>вони заможно, мали челядь. От помирає у Яреми жінка, одружився він вдруге та й живе собі. Підріс Іван, треба його женити. Знайшли дівчину у далекому селі. Посилає Ярема Івана з челядником по наречену. Приїхали вони, забрали дівчину та й збираються додому. А дорога була неблизька, тож по путі треба було заночувати.</p>
	<p>Настала ніч, челядник зробив для молодих курінь, а сам став на сторожі. Прилітають вночі до того місця три голубки і речуть:</p>
	<p>— Іде Іван Яремович до рідного отця та не до рідної матері. Буде йому мати з-під срібного дзвона троє коней слати. Хто за них візьметься — прахом піде, а хто дочує та скаже — по коліна в камені стане.</p>
	<p>Челядник це все почув, але на ранок нічого не сказав. Їдуть вони далі, знов застала їх ніч. Знову прилетіли три голубки, сказали те саме, тільки про шість коней, а хто це передасть — по пояс закам’яніє. Знову на ранок челядник нічого не сказав.</p>
	<p>Третя ніч застала їх у дорозі. Прилетіли три голубки, розповіли про дванадцять коней. А хто це почув і розповість — той увесь закам’яніє. На четвертий день доїхав Іван з нареченою, а назустріч їм біжать троє коней. Іван хотів їх зловити, але челядник не дозволив. Ідуть вони далі, а назустріч шестеро коней. Знову челядник не дозволив їх упіймати.</p>
	<p>Доходять вони майже до самої хати, а назустріч їм біжать дванадцять коней. «Ну, — думає Іван, — оце вже точно мої будуть». Але знову став челядник на перешкоді. Іван вже аж розсердився.</p>
	<p>Прийшли вони додому, Іван і питає у челядника:</p>
	<p>— Чому ти не дозволив мені упіймати тих коней?</p>
	<p>Челядник почав розповідати. В міру того, як він відкривав таємницю, його тіло кам’яніло. Злякався Іван, став той камінь бити, нічого не допомагає. Пішов він у церкву і розказав усе батюшці. Батюшка той знався на різних ситуаціях та каже:</p>
	<p>— Можна допомогти твоєму горю, є один спосіб. Але чи погодишся ти?</p>
	<p>— Погоджуся на все, аби мого вірного слугу врятувати.</p>
	<p>— Одрубай на лівій руці мізинця, наточи крові і намалюй на тому камені хрест. Та гляди, роби все від щирого серця.</p>
	<p>Намалював на камені Іван хреста. Тільки він це зробив, камінь увесь розсипався, вийшов звідти живий-здоровий слуга. Зрадів Іван, обняв челядника та повів до хати.</p>
	<p>Стали вони однією сім’єю жити-поживати та добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>104 (4211). Про Яреминого Івана. СУС Записано 2008 року. Жорнокльов Ганна Артемівна (1933). Чернігівська область, Козелецький район, Булахів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
