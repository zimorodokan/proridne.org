<!--#include virtual="/-/inc/general__page_start.inc" -->
<title>Кіт — Золотий хвіст ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Кіт — Золотий хвіст» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кіт — Золотий хвіст.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кіт — Золотий хвіст <br><span class="article__headerDescription">Українська народна казка Чернігівщини</span></h1>
	<p>Жили собі дід і баба, І було у них три доньки .А за горою в лісі жив</p>
	<p>ведмідь. У цього ведмедя служив кіт-Золотий Хвіст.</p>
	<p>Одного разу Ведмідь і каже:</p>
	<p>— Кіт-Золотий Хвіст, одружи мене!</p>
	<p>Пішов Кіт-Золотий Хвіст шукати наречену для ведмедя. Прийшов до діда з бабою І став по городу ходити: грядки потоптав, капусту пом’яв. Побачила старша дочка це в вікно і кричить:</p>
	<p>— Батечку, Кіт-Золотий Хвіст по грядках бігає!</p>
	<p>— Біжи лови його, — гукнув дід.</p>
	<p>Побігла дівка кота доганяти. Кіт по грядці — дівка по грядці, кіт по доріжці — дівка по доріжці, кіт через канаву — дівка через канаву, кіт в ліс — дівка в ліс, кіт в хатинку — дівка в хатинку.</p>
	<p>А ведмідь саме на ліжку сидів, побачив дівчинку та й каже:</p>
	<p>— Хорошу господарочку ти котику, до мене привів. Тепер будемо добре жити. А ти, господарочко, годуй мене, напувай. Ось тобі ключі від комор. В першу і другу можеш заходити, а в третю боронь, Боже, не ходи.</p>
	<p>На другий день, коли ведмідь з котом пішли в ліс, надумала дівчина подивитися, що в тих коморах є. В першій — хліб, мука, в другій — м’ясо, сало, мед. Захотілося їй і в третю комору заглянути. Зайшла, бачить діжки стоять. Відкрила першу діжку — щось блищить І колишеться, сунула туди пальчик, а він золотий став. А це золота вода була.</p>
	<p>Злякалася дівчина, побігла в хату, зав’язала пальчик ганчіркою і сидить, шиє. Приходить Ведмідь додому, побачив перев’язаний пальчик та й питає:</p>
	<p>— Нащо,господарочко, пальчик зав’язала?</p>
	<p>— Я локшину подрібнювала і ножем порізала пальчик.</p>
	<p>— Дай-но я подивлюсь!</p>
	<p>— Не треба, мені боляче буде.</p>
	<p>Не послухав ведмідь, стягнув пов’язку, а пальчик — золотий. Зрозумів він все. Схопив дівчинку (а вона з переляку скам’яніла), кинув за діжку в третю комору.</p>
	<p>Зостався ведмідь знову сам. Через деякий час знову просить кота:</p>
	<p>— Кіт — Золотий Хвіст, одружи мене!</p>
	<p>— Не буду для тебе наречених шукать, бо ти дівчатам зло робиш!</p>
	<p>— Та не можу я без господарочки жити!</p>
	<p>— Ну гаразд.</p>
	<p>Пішов кіт знову до діда з бабою. Ходить по грядках, капусту топче. Побачила це середня донька і кричить:</p>
	<p>— Батечку, матусю, кіт — Золотий Хвіст!</p>
	<p>— Біжи, лови його, доню, хутко!</p>
	<p>Побігла дівка кота доганяти. Кіт по грядці — дівка по грядці, кіт по доріжці — дівка по доріжці, кіт через канаву — дівка через канаву, кіт в ліс — дівка в ліс, кіт в хатину — дівка в хатину.</p>
	<p>А в хатині лежить ведмідь на ліжку. Зрадів, побачивши дівку:</p>
	<p>— Хорошу господарочку, котику, ти мені привів. Тепер добре заживемо. А ти, господарочку, годуй мене, напувай. Ось тобі ключі від комор. У першу і другу заходити можеш, а в третю — боронь, Боже, не заходь.</p>
	<p>Коли ведмедя не було, вирішила дівчина подивитись, що в коморах є. Зайшла в першу, а там хліб, мука, в другій — м’ясо, сало, мед. Захотілося їй і третю комору відімкнути. Зайшла, бачить — діжки стоять. Спробувала вона пальчиком доторкнутися до води в першій діжці — пальчик золотий став. Перелякалась дівка, побігла в хату, пальчик зав’язала ганчіркою, сидить, шиє.</p>
	<p>Приходить Ведмідь додому, побачив зав’язаний пальчик і питає:</p>
	<p>— Нащо, господарочка, пальчик зав’язала?</p>
	<p>— Я шила і голкою пальчик проколола.</p>
	<p>— Дай — по я подивлюсь!</p>
	<p>— Ой-ой, боляче, не чіпай!</p>
	<p>А ведмідь стягнув пов’язку з пальчика, а пальчик золотий. І друга дівчинка з переляку скам’яніла. Схопив її ведмідь і кинув за діжку в третю комору. І знову залишився він сам. Занудьгував він і знову почав кота просити.</p>
	<p>— Кіт — Золотий Хвіст, одружи мене.</p>
	<p>— Не піду я нікуди. Навіщо ти дівчатам зло робиш?</p>
	<p>— Більше не буду, навіть жаліти буду!</p>
	<p>Пішов кіт. Знову ходить по грядках, по капусті, по моркві. Побачила це молодша донька і кричить:</p>
	<p>— Батечку, матінко, знову кіт — Золотий Хвіст грядки топче!</p>
	<p>— Біжи, лови його. — кажуть батьки.</p>
	<p>Побігла дівка кота ловити. Кіт по грядці — дівка по грядці, кіт по доріжці — дівка по доріжці, кіт через рівчак — дівка через рівчак. кіт в ліс — дівка в ліс, кіт в хатину — дівка в хатину.</p>
	<p>В хаті ведмідь спить на ліжку. Побачивши дівку, схопився, зрадів.</p>
	<p>— Гарну дівчину ти коте, мені привів, буде вона тут господарювати. А ти, господарочка, топи, вари, мене годуй, напувай. Ось тобі ключі: у першу і другу комору ходи, а в третю — боронь, Боже, не смій.</p>
	<p>А як ведмідь у ліс пішов, взяла дівчина ключі і пішла комори побачить. У першій побачила хліб, муку, у другій сало, м’ясо, мед. І забажалось їй і в третю комору сходити, подивитися, що там лежить. Відкрила замок, бачить — діжки стоять. Узяла вона прутик, занурила в одну діжку — прутик позолотився, в другу діжку занурила — став він срібним. У третю діжку умочила — ворухнувся прутик: там жива вода була. Підійшла дівка до четвертої діжки і аж скрикнула!</p>
	<p>— Ой тут мої сестри рідні неживі за діжкою лежать.</p>
	<p>Умочила вона прутик у четверту діжку — прутик застиг: нежива вода там була. Окропила дівчина своїх сестер неживою водою — обм’якли вони. Окропила живою водою — ожили сестри. А як же їм звідси вибратися? І вирішила молодша сестра обдурити ведмедя: «Скажу йому, що з горя мати померла, і треба пом’янути її і віднести млинців, пиріжків». Прийшов ведмідь додому, а дівчина млинці пече.</p>
	<p>— І що це моя господарочка тут робить?</p>
	<p>— Та, бачиш, ходила в комору і все знайшла.</p>
	<p>— А в третю комору не заходила?</p>
	<p>— Ні, не знаю, що там у тебе лежить.</p>
	<p>— Добре. Так давай мені їсти.</p>
	<p>— Знаєш, дізналася я, що від горя померла мати моя, треба її пом’янути. Віднеси спочатку кошик з млинцями до батьків і кинь у город.</p>
	<p>А сама посадила старшу сестру в кошик, наверх поклала млинців, пиріжків.</p>
	<p>— Ну, неси! Та дивись; сам не їж. Я на дах залізу, дивитись буду.</p>
	<p>Закинув ведмідь кошик собі на спину і пішов. Хоч і важкий кошик був, але доніс він його до крайньої хати. А тут собаки учуяли ведмедя та за ним. Кинув Ведмідь кошик і в ліс навтьоки. А дівчина з кошика вискочила і собі до батька-матері бігти.</p>
	<p>На другий день знову відправляє молодша сестра ведмедя з кошиком:</p>
	<p>— Віднеси кошик з млинцями: батько з горя помер, пом’янути треба.</p>
	<p>— Посадила середню сестру в кошик, зверху млинці поставила, а сама</p>
	<p>наказує:</p>
	<p>— Віднеси ж кошик, а сам не їж, я тобі вдома смачніших млинців напечу. Я за тобою з даху наглядати буду.</p>
	<p>Пішов ведмідь, Декілька разів сідав відпочивати, хотів навіть пиріжка скуштувати, але боявся, що розсердиться господарочка. Біля крайньої хати скинув кошик, а тут собаки за ним, ледь втік. А середня сестра з кошика вискочила і додому.</p>
	<p>На третій день знову кошик збирає дівчинка та й жалиться:</p>
	<p>— Брат мій помер — пом’янути треба.</p>
	<p>— Ну що ж, напечи млинців, віднесу.</p>
	<p>А кіт — Золотий Хвіст хоч і служив у ведмедя, але побачив, що дівчина дуже лагідна, ніжна і накормить його, і гребінцем: вичеше, і по спині погладить. Тож, коли дівчина почала його благати допомогти, то він згодився.</p>
	<p>Дівчина взяла ступу, одягла на неї свою сукню і поставила на дах. Сама сіла в кошик, а кіт — Золотий Хвіст заклав її млинцями зверху.</p>
	<p>Ведмідь кошик закинув на спину і поніс у село. Дуже хотілося йому з’їсти пиріжка, але побачив, що до нього наближається кіт — Золотий Хвіст.</p>
	<p>— Швидше віднось млинці, да біжимо додому, господарочка не може злізти з даху, кличе на допомогу.</p>
	<p>Добігли вони до крайньої хати, перекинув ведмідь кошика в город, аж млинці в різні боки порозліталися. Почули собаки, вискочили і за ним.</p>
	<p>Прибіг він до хати, а опудало на даху стоїть.</p>
	<p>— Що, господарочко, так довго на даху стоїш? Пиріжки я вже відніс. Злазь.</p>
	<p>Опудало стоїть, мовчить.</p>
	<p>— Злазь же, тобі кажу. Злізай, а то бити буду.</p>
	<p>Опудало мовчить. Розізлився ведмідь, узяв жердину і посунув опудало. Воно покотилося: ту-ту, ту-ту, ту-ту. Ведмідь хотів впіймати дівчину, а опудало впало з даху прямо в морду ведмедя, прямо по ніздрях, І вбило його.</p>
	<p>А кіт — Золотий Хвіст з того часу поселився в діда з бабою і трьома дочками. Він і досі там живе. Тут і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10 (6055). Кіт — Золотий Хвіст. СУС (-179*). Записано 2008 року. Мозкова Ольга Василівна (1943). Чернігівська область, Щорський район, Жовідь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
