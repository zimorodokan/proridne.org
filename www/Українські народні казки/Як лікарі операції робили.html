<!--#include virtual="/-/inc/general__page_start.inc" -->
<title>Як лікарі операції робили ☼ Українська народна казка ☼ Народна творчість</title>
<meta name="Description" content="Українська народна казка Покуття «Як лікарі операції робили» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лікарі операції робили.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лікарі операції робили <br><span class="article__headerDescription">Українська народна казка Покуття</span></h1>
	<p>Колись, за Польщі, лікарі брали гроші, за гроші лікували. І кожний лікар хотів славитись, що він кращий від інших, би більше грошей взяв. І так виявилося, що було в Європі три найліпші лікарі. І зійшлися вони у Варшаві, хотіли перевірити, котрий з тих трьох буде найліпший. Оден каже, що відрубає собі руку, покладе на двадцять штири годині у воду і ляже спати. А через двадцять штири годині устане, прикладе собі руку і буде нею робити, як робив. І відрубав він собі руку.</p>
	<p>Другий каже, що видовбає собі очі, покладе на двадцять штири годині в воду і ляже спати, і закладе собі через двадцять штири годині очі, і буде видіти, як видів.</p>
	<p>А третій каже, що вирубає собі шлунок, тоже покладе в воду, а через двадцять штири годині устане, закладе шлунок і буде їсти, як їв. І він собі шлунок вирубав.</p>
	<p>Зробили вони так усі три і полягали спати. А то було десь на четвертім поверсі. А там був слуга, прибирав він і вздрів, що є щось у тазах. Він не знав, що то, і висипав то в канаву. Лікарі повставали, а того всього нема. Що робити?</p>
	<p>А той слуга учув, що вони таке межи собою говорять, і напудився, що за таке діло його чекає смерть. Що йому робити? А він мав у місті якогось розумного знайомого. Пішов він до него радитися і йому все це розповів. Той його радить:</p>
	<p>— Ти не бійся. Видовбай очі котови, та й будеш мати очі.</p>
	<p>— А руку?</p>
	<p>А той йому каже:</p>
	<p>— На міській площі завішали якогось злочинця. Ти відрубай йому руку.</p>
	<p>— Ну а шлунок де взяти? А той йому радить:</p>
	<p>— Купи в різници свинський шлунок.</p>
	<p>І слуга махом то все зробив, поклав усе в воду і їм приніс. Каже:</p>
	<p>— Тут гаряче, то я виніс на холод. І вони йому повірили.</p>
	<p>Той заклав собі очі і став видіти ще ліпше, як видів. Не лишень у днину, але й уночі. Бо кіт ще й уночі видить. Другий приклав собі руку і каже, що рука робить ще ліпше, як робила, а той третій заклав шлунок і каже, що ще ліпше робить шлунок, як робив раніше.</p>
	<p>Вони розійшлися і договорилися зійтися у рік. І так зробили, за рік зійшлися. І питає оден:</p>
	<p>— Як твої очі? А той каже:</p>
	<p>— Вижу ще ліпше, як видів, і не лишень удень, а й уночі. А як твоя рука?</p>
	<p>А він каже:</p>
	<p>— Ще ліпше роблю рукою, як робив. Як десь іду в місто і там щось продають, то як не озму щось, то хоть помацаю.</p>
	<p>Він так мацав, бо в него була злодійська рука. А третій каже:</p>
	<p>— У мене шлунок робить ще ліпше, як робив. Але як десь іду попід пліт, то всяку нечисть мені хочеться з’їсти. Як не з’їм, то хоть розрию.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 7 серпня 1987 року Личук Юрій Тодорович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
