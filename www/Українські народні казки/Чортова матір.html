<!--#include virtual="/-/inc/general__page_start.inc" -->
<title>Чортова матір ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чортова матір» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чортова матір.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чортова матір <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було два брати, один багатий, а другий убогий. Так той убогий на багатий вечір поніс вечерю до багатого. А багатій йому говорить, щоб поніс її к чортовій матері.</p>
	<p>Вийшов він надвір, заплакав гірко та й пішов собі. Іде понад лугом, а його зустрічає дід. Він іде та плаче, а дід його питає:</p>
	<p>— Чого ти плачеш?</p>
	<p>Той зупинився і почав розповідати, що носив він до брата вечерю, брат послав його к чортовій матері, а він не знає, де її шукати.</p>
	<p>— Йди ти цією стежкою, дійдеш до кладки та й свиснеш. Вискочать чорти, візьмуть тебе і занесуть до чортової матері, — сказав дід. — І як будуть давати тобі гроші або щось інше, дуже дороге, то не бери. А кажи, хай тобі дадуть барана.</p>
	<p>Прийшов той до кладки та й почав свистіти. Тутечки чорти вискочили та й повели його до чортової матері. Там вона його й питає:</p>
	<p>— Чого прийшов?</p>
	<p>— Приніс вечерю, — відповів чоловік.</p>
	<p>Вона взяла тую вечерю, а його повела до золота та срібла і говорить:</p>
	<p>— Бери всього скільки захочеш.</p>
	<p>— Мені нічого не треба, окрім одного барана, — відповідає.</p>
	<p>Вона дала йому барана, той узяв його і пішов додому. Прийшов чоловік додому, ліг спати, а барана поклав коло себе. Прокинувся і злякався, де теє багатство набралося?! Бо в хаті було багато цінних речей.</p>
	<p>Довго не думав, убрався і пішов до церкви. У церкві побачив його брат та й питає:</p>
	<p>— Ти що, когось обікрав? Забагатів чи що, так прибрався?</p>
	<p>Менший брат нічого не відповів, а запросив його у гості. Брат приїхав увечері в гості і злякався, що той так забагатів. Увійшов до хати, брат почав його пригощати. А багатій випив і почав розпитувати, як це той так розбагатів. А менший брат йому відповідає:</p>
	<p>— Все це дала мені чортова мати.</p>
	<p>Жінка багатого зараз же покликала чоловіка, щоб їхати додому. А вдома заходилась готувати вечерю для чортової матері. Зготували, чоловік узяв її та й поніс. По дорозі зустрічає його баба і запитує:</p>
	<p>— Куди ти йдеш, чоловіче?</p>
	<p>— Та до чортової матері вечерю несу.</p>
	<p>Баба витягла клубок ниток і дала йому:</p>
	<p>— Іди за клубком, він буде котитися і приведе тебе до хати чортової матері.</p>
	<p>Чоловік пішов за клубком і невдовзі дійшов до хати. А чортова мати й питає його:</p>
	<p>— Чого це ти прийшов?</p>
	<p>— Та от, приніс вечерю.</p>
	<p>— Так іди за мною, я заплачу тобі за вечерю.</p>
	<p>Повела вона його до золота. Набрав той мішок золота, такий, що насилу підняв. Приносить додому, кинув його з плечей через поріг, а сам упав і луснув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>78 (5133). Чортова матір. СУС порівн. 751В*. Записано 2008 року. Мельник Килина Тимофіївна (1923). Черкаська область, Монастирищенський район, Нове Місто</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
