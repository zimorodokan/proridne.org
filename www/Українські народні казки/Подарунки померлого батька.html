<!--#include virtual="/-/inc/general__page_start.inc" -->
<title>Подарунки померлого батька ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Подарунки померлого батька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Подарунки померлого батька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Подарунки померлого батька <br><span class="article__headerDescription">Українська народна казка Гуцульщини</span></h1>
	<p>Були три браття. Два розумні, а третій був трохи дурний. Їм помер тато. І перед смертю сказав, щоби сини ночували на його гробі. Першу ніч би йшов старший ночувати, другу — середущий, а третю ніч — молодший. Старший каже найменшому, дурному:</p>
	<p>— Піди за мене ночувати.</p>
	<p>— Де би я пішов? Щоб мене мерці замордували?</p>
	<p>— Дам тобі корову, лиш іди.</p>
	<p>І той пішов. Сидить він на цвинтарі, коло татового гробу. Та й утворяється гріб. Каже тато з гробу:</p>
	<p>— То ти, сину найстарший? Він каже:</p>
	<p>— Я.</p>
	<p>— На тобі капейстру. Як нею потрясеш, то вийде такий кінь, що буде літати в воздусі. Та з правого вуха того коня витягнеш мундур офіцерський, а з лівого — шаблю.</p>
	<p>І заперся гріб.</p>
	<p>Приходи рано найменший син т’хаті та й каже:</p>
	<p>— Трохи мене не замучили мерці.</p>
	<p>Він додає страху, аби ще й той не пішов, середущий. Приходить другий вечір, каже середущий брат:</p>
	<p>— Іди-ко ти й за мене. Дам і я тобі корову, то будеш мати дві. Цей пішов. Дивиться, о десятій годині отворяється гріб.</p>
	<p>— То ти, сину мій середущий?</p>
	<p>— я.</p>
	<p>— На тобі, — каже, — таку торбинку, що має сто адвокатів. Як тобі буде біда, то ті адвокати тебе з біди витягнуть.</p>
	<p>Та й заперся гріб.</p>
	<p>Третю ніч іде наймолодший син самий за себе. І каже він браттям:</p>
	<p>— Ідіть ви, я дам вам три корові. А вони відповідають:</p>
	<p>— Добре, що ти за нас відбув. Ми не йдемо.</p>
	<p>І пішов він самий. Прийшов на цвинтар і сидить коло татового гробу. Утворяється гріб і тато каже:</p>
	<p>— То ти, сину наймолодший?</p>
	<p>— Я.</p>
	<p>— На тобі таку шаблю, що все зітне, що оком заздриш.</p>
	<p>Взяв він ту шаблю і пішов т’хаті. І заховав її так, щоб не виділи браття.</p>
	<p>А цар розіслав листи, що хоче віддавати дочку. Хто доскочить конем три рази на четвертий поверх і дочка поставить йому на чолі печатку, за того й дасть цар дочку. Два старших брати дістали листа та й ся збирають, а наймолодший сидить на печі, бо його ніхто не шанує. Він каже:</p>
	<p>— Їдете скакати догори?</p>
	<p>— Сиди тихо, дурню.</p>
	<p>Пішли браття і їх уже не видко, а він витяг з кишені капейстру, потряс, і з’явився кінь. Посяг він у праве вухо і витяг мундур офіцерський, посяг у ліве — шаблю й арапник. Догонив браттів своїх, спарив їх арапником, прилетів туди конем і відразу вискочив на четвертий поверх. Царська дочка вдарила йому печатку, і він полетів т’хаті. А тоти скакали та й не могли доскочити, Боже борони!</p>
	<p>Прийшов наймолодший син т’хаті та й заліз на піч. (А коня в капейстру загнав). Сидить на печі і шапку натяг, щоб печатки не було видко. Приходять старші браття. Та й каже він їм:</p>
	<p>— Що, бив вас арапником офіцер?</p>
	<p>— А ти, дурний, відки знаєш?</p>
	<p>— Я, — каже, — виліз на хату та й видів.</p>
	<p>Розсердилися брати та й завалили хату, аби дурний не ліз на неї і не видів їх.</p>
	<p>Другої днини знов ідуть. А він сміється.</p>
	<p>— Ідіть, ідіть, знов будете биті.</p>
	<p>— Іди, дурний!</p>
	<p>Пішли. А цей узяв капейстру, потряс. Знов вийшов кінь. Посяг хлопець у праве вухо, витяг мундур офіцерський, а з лівого — шаблю та й арапник. Догонив браттів та арапником почерезголов! А самий вискочив д’ній, і вона знов прибила йому печатку на чолі. І поїхав т’хаті. Загнав коня в капейстру і знов виліз на піч. Хата розвалена, а він наклав ватру та й сидить на печі. Приходять брати, а він ся сміє:</p>
	<p>— Що, знов вас випарив офіцер нагайкою?</p>
	<p>— А ти відки знаєш?</p>
	<p>— Я виліз на пліт та й видів. Браття завалили пліт, би не видів.</p>
	<p>Пішли вони на третій день. А він знов потряс капейстрою, вийшов кінь, він посяг у праве вухо і витяг мундур офіцерський, посяг у ліве — і витяг шаблю і арапник. Та догонив браттів і знов спарив їх арапником. Приїхав він туди, вискочив знов на четвертий поверх, і царівна знов печатку йому на чолі вдарила.</p>
	<p>Сидить він далі на печі, а цар робить візиту, котрий має на чолі печатки. Шукають — нема. А цар каже:</p>
	<p>— Може, якийсь дома сидить?</p>
	<p>— Та є, — кажуть, — у нас дурний один на печі.</p>
	<p>— Приведіть його сюди.</p>
	<p>Привели його, здоймили шапку, а то три печатки на голові. Цар каже:</p>
	<p>— Що-с собі вибрала, то маєш. Звінчалися вони. А дочка каже:</p>
	<p>— Не хочу я його. Тату, вбийте його. Цар їй каже:</p>
	<p>— Я буду мати з Поганим царем війну, візьму його з собою, і його вб’ють... Підеш, — каже, — сину, на війну?</p>
	<p>— Піду. Нічого я там не пораджу, але піду.</p>
	<p>Цар дав йому коня, того, що воду тягнуть. А він сів на коня передом назад, взяв хвоста в руки та й каже:</p>
	<p>— Вйо на війну!</p>
	<p>Усі пішли на війну, а цей заїхав у болото та й ся лишив. І витяг він із свого сховку ту чарівну шаблю, що йому тато з гробу дав. А тоді потряс капейстрою, і вийшов кінь. Посяг він йому в праве вухо і витяг мундур офіцерський. Та почепив до боку чарівну шаблю і полетів на війну. І що оком заздрив, то постинав. А один офіцер поранив йому палець на нозі. А цар, його тесть, мав хустину зі своїм підписом та й йому забандажував той палець. І він поїхав т’хаті. Цар приїхав та й каже жінці:</p>
	<p>— Щастя маю на одного офіцера. Якби не він, то програв би війну. Я йому поранену ногу забандажував своєю хустиною. Якби знав, де він, покликав би його на забаву.</p>
	<p>А дочка побачила, що її чоловік спить під кухнею з забандажованою ногою та й прочитала на хустині царський підпис. Та прийшла до царя й каже:</p>
	<p>— Доброму офіцеру ви ногу забандажували. Тому, що під кухнею спить. Ідіть подивіться.</p>
	<p>Цар пішов, подивився та й каже:</p>
	<p>— Вставай, вже тут не меш спати. Полягали вони спати, а жінка питає:</p>
	<p>— Що ти мав таке, що так багато голів стяв?</p>
	<p>А він їй каже, що має таку капейстру. Та й таку шаблю. Та й торбинку, що в ній сто адвокатів.</p>
	<p>А як він заснув, вона вкрала то все і дала свому татови. А чоловіка другої днини нагнала від хати, як собаку.</p>
	<p>Іде він та й плаче. І стрічає його ворожка.</p>
	<p>— Чого ти плачеш?</p>
	<p>А він їй каже, що з ним зробили.</p>
	<p>— Іди, — каже ворожка, — до склепу і купи троє яблук. Як хто таке яблуко з’їсть, то в него роги виростуть.</p>
	<p>Пішов він до склепу, купив тих три яблука, сам так перебрався, щоб його не пізнали, поклав ті яблука в кошик і йде назад у столицю. І каже:</p>
	<p>— Яблука продаю.</p>
	<p>Але нікому не продав. Аж тут вийшла його жінка. І він продав їй тих троє яблук. Вона купила і з’їла всі три. І їй зразу три роги зачали рости: два на голові, а третій на плечах.</p>
	<p>Цар приводить лікарів. Чим лікарі тоти роги більше рубають, тим вони більші ростуть. А царів зять купив собі білий халат і все, що треба лікареви, і перебрався на лікаря. Та прийшов під столицю та й кричить, що він лікар. Цар собі думає: «Ану я ще цего візьму». І взяв його цар, щоб зняв дочці роги. Питає цар:</p>
	<p>— Що тобі дати за те, що роги знімеш?</p>
	<p>— Торбинку, що в ній сто адвокатів.</p>
	<p>І цар дав ту торбинку. Та й він утяв свої жінці один ріг.</p>
	<p>— А що за другий ріг дати?</p>
	<p>— Дайте ту капейстру.</p>
	<p>Цар дав капейстру, і він втяв другий ріг.</p>
	<p>— Ну а за третій ріг? За той, що на плечах? Що за нього возьмеш? А він каже:</p>
	<p>— Як хоче вона бути моєю жінкою, то я втинаю того рога, а як ні, то най жиє з рогом до смерти.</p>
	<p>А вна каже:</p>
	<p>— Най буде, буду його жінкою.</p>
	<p>Та й втяв він їй рога на плечах, і вже вони собі добре жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 24 квітня 1983 року Грицюк Никола Васильович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
