<!--#include virtual="/-/inc/general__page_start.inc" -->
<title>Пацюк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пацюк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пацюк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пацюк <br><span class="article__headerDescription">Українська народна казка Гуцульщини</span></h1>
	<p>Жив собі чоловік з жінкою та й не мали вони дітей. Нема та й нема. Нараз каже йому жінка:</p>
	<p>— Чоловіче, на мені нема «сорочки».</p>
	<p>— Я тобі, жінко, куплю сорочку.</p>
	<p>— Ні, — каже, — чоловіче, нема мого рахунку.</p>
	<p>(А то вона вже вагітна була). Чоловік втішився, дуже задоволений, що буде в них дитина.</p>
	<p>Жінка носила ту дитину рік. А в рік уродила... порося. І притім то був пацюк. І скликали двоє кумів, і мати з кумами понесли пацюка до попа, аби піп ухрестив. Піп каже:</p>
	<p>— Не можу хрестити, бо це є порося. А мати сказала:</p>
	<p>— Я його породила.</p>
	<p>Піп став та й подумав і того пацюка ухрестив. Прийшли вони додому від хресту, запили могорич. Мати кладе свого пацюка в хлів і годує його. Пацюк бере їду тілько від мами, а від тата не хоче.</p>
	<p>І годувала вона того пацюка шість місяців. У шість місяців він так уріс, ніби мав три роки. Приносить йому мама їсти. А пацюк піднявся на передні ноги та й каже:</p>
	<p>— Мати, скажіть татови, най прийде до мене. Прийшов тато, і пацюк до тата заговорив:</p>
	<p>— Тату, приступайте до мене і витягніть мені з хребта три волоски. І внесіть мені лист паперу та й конверт.</p>
	<p>І пацюк написав листа. І сказав:</p>
	<p>— Тату, покладіть цей лист у конверт і запечатайте. Та вийдіть на подвір’я і покрутіть цими трьома волосками. І стане на вас мундур золотий, і буде кінь золотий. Понесіть цей лист до царя. Йдіть до царя в старости, за його дочкою. І скажіть цареви, щоби дав дочку за Пацюка.</p>
	<p>Старий сів на коня й поїхав до царя. Подає лист. А там написано: «Прийде пацюк до вас у старости. За вашою дочкою». Цар прочитав та й говорить йому:</p>
	<p>— Чого ти мене та й мою доньку таким словом умразив&nbsp;<sup>*</sup>? «Пацюк»! Що, для мої дівчини немає хлопців? Щоби я давав свою дочку за твого Пацюка? Хто тобі писав цей лист? — питається цар у ґазди.</p>
	<p>— Сам Пацюк писав.</p>
	<p>Цар не подумав, що Пацюк може писати лист, і не повірив. Пише цар листа до Пацюка і подає татови.</p>
	<p>— Подай цей лист Пацюкови. І завтра привези його сюди. Приносить тато Пацюкови лист, розпечатав, дав йому. Пацюк прочитав.</p>
	<p>— Тату, впрягайте у віз пару коней, стеліть соломи, скличте п’ять чоловік, би мене висадили на віз. Поїдем до царя в старости.</p>
	<p>Приїхали до царської столиці. Пости сперли&nbsp;<sup>*</sup> їх, не пускають. Каже старий:</p>
	<p>— Ми йдемо до царя в старости.</p>
	<p>Спиталися пости в царя, чи пускати їх, чи ні. Цар каже:</p>
	<p>— Пропускайте.</p>
	<p>Приходять вони до царя. Цар подивився, що це за пацюк.</p>
	<p>— Що це за Пацюк? — питається цар.</p>
	<p>— Це моя жінка породила. Рік носила. Йому лишеньки шість місяців, цему пацюкови.</p>
	<p>Цар став та й думає: «Що робити?» Кличе свою дочку.</p>
	<p>— Прийшов Пацюк за тобою у старости.</p>
	<p>Каже донька:</p>
	<p>— Тату, що ви маєте мене на збитки? Що ви мені це говорите? Щоби я йшла за Пацюка?</p>
	<p>— Донько, — сказав цар, — роблю тобі весілля з цим пацюком. Донька дуже заплакала. Каже:</p>
	<p>— Тату, я згублюся або втоплюся.</p>
	<p>Але що зробить — цар дав приказ. Мусить вона слухати царя. А цар уже сказав постам, щоби її сокотили&nbsp;<sup>*</sup>, аби не втопилася. Поки буде весілля. І сказав цар Пацюка татови:</p>
	<p>— Загони Пацюка в кімнату.</p>
	<p>Цар зробив весілля, рано йдуть до церкви брати шлюб. Царська донька з Пацюком приходять у церкву. Кладе піп коруну молодій на голову і кладе Пацюкови. І питається піп у молодої:</p>
	<p>— Як, давати тобі шлюб з Пацюком?</p>
	<p>— Цар-тато приказав, мушу слухати.</p>
	<p>Молода поклала руку на престіл, а Пацюк поклав верх її руки свою лабу. Піп дав їм шлюб, і поїхали вони до столиці на весілля. Приїхають із шлюбу, цар зустрічає їх з музикою, з горівкою. Вийшла цариця і перед столицею обсипала дочку з Пацюком пшеницею. Пацюка загнали в кімнату, а дочка з кумами, з гостями сіли за стіл. Мати Пацюка здогадалася, що треба дати Пацюкови їсти. Злагодила мати їду і понесла Пацюкови. А він від мами вже не хоче їсти. Понесла їсти цариця — не хоче. Тут здогадалися всі, чого не хоче Пацюк їсти. Сказали, най несе йому їсти його жінка. Понесла жінка, і Пацюк від жінки їв. Поїв Пацюк та й каже:</p>
	<p>— Жінко, не бійся, що я — пацюк. Аби ти ввечір прийшла в ту й ту кімнату. У тій і тій годині я прийду до тебе.</p>
	<p>Жінка дуже втішилася, що Пацюк до неї заговорив. Зробилася жінка весела і дуже погонорилася. Прийшов вечір, і пішла вона в той кабінет спати, де сказав пацюк. В одинадцять годин ночі Пацюк приходить до жінки. Подивився — жінка спить. Тоді він зсунув з себе свинячу шкіру, і зробився з него хлопець. На нім мундур золотий, голова золота. І будить він жінку.</p>
	<p>— Ти спиш, жінко? Прийшов до тебе чоловік твій. Жінка прошу малася&nbsp;<sup>*</sup> та й каже:</p>
	<p>— Йой, я горю. Він каже:</p>
	<p>— Не бійся, жінко, я твій чоловік.</p>
	<p>— Ні, — каже, — ти не мій чоловік. У мене чоловік Пацюк.</p>
	<p>— Ні, жінко, я твій чоловік. Подивися на мене.</p>
	<p>Тоді вона обчепила його і лягла з ним на ліжко. Він їй говорить:</p>
	<p>— Видиш, який твій чоловік? Таким я вже буду до смерти. Сьогодні я ту свинську шкіру ізсунув. Але я ще маю бути пацюком шість місяців. Але би ти нікому не казала, що я такий файний чоловік.</p>
	<p>Вона говорить:</p>
	<p>— Не скажу.</p>
	<p>— По шістьох місяцях я ту шкіру з себе зсуну і вже більше не возьму її на себе, буду вже твій чоловік.</p>
	<p>Прийшла третя година по півночі, заліз він у ту шкіру і став далі пацюком. І пішов у свою кімнату. Жінка не може витримати, жінці не спиться. І пішла вона до Пацюка, і сіла коло него. Питається Пацюк у жінки, чого прийшла. А вона каже:</p>
	<p>— Я без тебе не годна бути. Я прийшла до тебе.</p>
	<p>— Іди, жінко, до гостей, най гості набуваються, най весілля далі йде. Я буду приходити до тебе кожного вечора в тій і тій годині. Аби знала, аби ти нікому цего не сказала, навіть рідній мамі.</p>
	<p>Жінка пішла весела до тата-царя.</p>
	<p>— Тату, повеселіть гості, поконтетуйте&nbsp;<sup>*</sup> їх, най гості набуваються, най весілля гуляє. Можете тримати весілля й тиждень. Бо я така втішна в своєму життю, що ви би не подумали, тату.</p>
	<p>А цар питається:</p>
	<p>— Дочко, чого ти така весела? Скажи мені, аби я знав.</p>
	<p>— Не скажу, бо мені не можна. Питається цариця-мама:</p>
	<p>— Чого ти така, донько, весела? Скажи мені.</p>
	<p>— А нащо вам знати? Я не скажу. Тоді каже мама:</p>
	<p>— Я ж твоя рідна мама. Скажи мені, донечко.</p>
	<p>— Мамо, я, — каже, — боюся казати.</p>
	<p>— Не бійся, донечко, нічого не буде.</p>
	<p>— Скажу вам, мамо. Як хочете видіти мого чоловіка, увечір у одинадцятій годині приходіть у той кабінет. Чоловік приходить до мене в одинадцятій годині. З себе шкіру стягне, і будете видіти, який у мене чоловік. Але би ви нікому це не казали, мамо.</p>
	<p>Весілля собі гуляє, гості набуваються, а мама-цариця сокотить, коли буде йти Пацюк до жінки спати. Прийшов Пацюк до жінки, шкіру з себе зняв, ляг коло жінки спати. Приходить мама-цариця, втворяє двері в кабінет — зять з дочкою сплять на ліжку. Як уздріла мати-цариця свого зятя, із радості упала на підлогу. І не могла вона витримати, взяла ту шкіру й тягне. Відтягла її й спалила. І захотіла вона, щоби все весілля виділо, якого вона зятя має.</p>
	<p>Прошумається чоловік — шкіри нема. І заплакав він.</p>
	<p>— Жінко, — каже, — дуже я тебе просив: «Не кажи нікому». Ти розказала матері, і вона забрала шкіру й спалила.</p>
	<p>Жінка заплакала.</p>
	<p>— Вибачай, чоловіче, бо я з веселости не могла витримати і розказала матері. Бо в нас велике весілля, є з других держав царі й міністри. Я хотіла, щоби вони виділи, якого я маю чоловіка.</p>
	<p>І він їй сказав:</p>
	<p>— Байка, що ти розказала.</p>
	<p>Сплять вони до днини, до десятої години. Тоді мати з царем увійшли, вклонилися їм, і забирає їх цар у свій покій, кладе за стіл. І страшно увеселився цар, що має такого зятя.</p>
	<p>Закінчилося весілля, і лишилися в столиці зять з донькою жити. І жив Пацюк із своєю жінкою шість місяців. А тоді пішов до коваля.</p>
	<p>— Зроби мені обруч залізний.</p>
	<p>Пішов у магазин, купив кошіль. Пішов до столяра.</p>
	<p>— Зроби мені палицю. Тоді каже жінці:</p>
	<p>— Ідім, жінко, на спацір&nbsp;<sup>*</sup>.</p>
	<p>Зібралися вони і пішли обоє. Приводить він жінку до середдорожжя і вперезує її залізним обручем. Кладе їй кошіль на шию і прив’язує. А палицю приковує до руки. І каже їй:</p>
	<p>— Я мав бути шість місяців у тій шкірі. Ти розказала матері-цариці, а мати-цариця мою шкіру спалила. Я прогрішив у свої мами в утробі і народився пацюком. Ти не послухала мене, і тепер я від тебе йду і повернуся до тебе, коли ти наплачеш цей повен кошіль сліз і зносиш цей обруч. І оця палиця має тобі від ходіння геть зійтися.</p>
	<p>І тоді розвитався&nbsp;<sup>*</sup> він з нею й пішов геть. А жінка заплакала і впала.</p>
	<p>А чоловік пішов у світ. Жінка й собі пішла блукаючи. До столиці вже не верталася. А він зайшов у пущі, іде тими пущами — кінця нема. Дивиться, серед пущі великий двір. І вже вечоріє. З двора виходить баба і питається його:</p>
	<p>— Що ти за чоловік?</p>
	<p>— Блукаю по світі. Не знаю, де би переночував. Баба каже:</p>
	<p>— Іди до мене. Заходи в двір. Переспиш у мене. Зайшов він у двір. Каже баба:</p>
	<p>— Ти будеш моїм чоловіком?</p>
	<p>— Буду.</p>
	<p>А та баба була чарівниця. Спить з чоловіком, а тоді встає і підсуває під него мертве полотно. І чоловік спить круглу добу. І лиш тоді прошумається, як іде баба до него спати. Встане баба від него і знову під него мертве полотно підкладає.</p>
	<p>Так спав чоловік у тої баби сім років. І надблукала через сім років до цего двору його жінка. Вона вже наплакала повен кошіль сліз. Стала жінка коло кернички води пити. Зібгалася, би пити води — обруч не пускає. Сперлася би на руки — палиця не пускає. Лягла би — кошіль тягне в керничку, втопиться. І зачала жінка плакати коло тої кернички, що не годна напитися водички. Це було надвечір.</p>
	<p>Виходить з двора баба-чарівниця.</p>
	<p>— Прийміть мене, бабко, на ніч. Видите, яка я біда нещасна. Ізмучена, що не годна вже далі йти.</p>
	<p>Каже баба:</p>
	<p>— Нема де, але йди.</p>
	<p>— Зараз увійду, — каже жінка.</p>
	<p>Баба пішла в двір. А коло тої кернички показався хлопчик.</p>
	<p>— Тут, — каже, — живе твій чоловік. Ти зараз увійдеш у цей двір. Баба дасть тобі їсти. Аби ти не їла. Піде баба до твого чоловіка спати. А ти, жіночко, би не спала, — каже хлопець. — Як баба ляже коло твого чоловіка, ти потихоньку вставай і приходи до чоловіка. Витягай з-під чоловіка мертве полотно і засувай під бабу. І баба вже не встане. І тоді, жіночко, будеш говорити із своїм чоловіком.</p>
	<p>Жінка все зробила, як сказав хлопчик. Засунула під бабу мертве полотно, і чоловік прошумався. Та й каже:</p>
	<p>— Жінко моя дорога, я сім років проспав. А ти сім років походила пущами. Відпокутувала ти вже гріх за ту свинячу шкіру. А я відпокутував гріх тим, що сім років спав.</p>
	<p>Тоді встав чоловік і кинув&nbsp;<sup>*</sup> жінку мізинним пальцем. І з неї впали і обруч, і кошіль, і палиця. І вродила вона два хлопці, такі, як її чоловік, золоті. Вийшли вони з того двора. А там були пивниці&nbsp;<sup>*</sup> великі. Зайшли вони в ті пивниці, а там коні. Вивів він пару коней і впряг у віз, і сіли вони обоє на віз з двома своїми хлопцями. І поїхали собі до царя-тата до столиці.</p>
	<p>А цар з царицею з тої біди-жури так загризлися, що посивіли, як молоко. Що пропали донька та й зять. Шукали скрізь — не могли своїх дітей найти.</p>
	<p>І приїхають до столиці цареві діти. Пости не пускають, питають, що за одні. Дали до царя знати, що такі й такі прибули двоє, чоловік з жінкою і двома дітьми. Царя це заінтересувало й потішило.</p>
	<p>— Іду повидіти, — сказав він.</p>
	<p>Подивився цар, а то його діти. І цар та як би на тридцять років відмолод. І цариця відмолодла. Забрали зятя з дочкою в столицю. І дуже втішилися всі, що вернулися царські діти. І цар передав своє царство на зятя. Зробив великі гості.</p>
	<p>— Царюй, зятю. Добре, що я вас обох уздрів.</p>
	<p>Гості набувалися в царя тиждень. І запросили ще й мене там. І я пив, гуляв, набувався. І де в воді столець&nbsp;<sup>*</sup>, там байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пацю́к — кабанець (порося чоловічого роду).</p>
			<p><sup>*</sup> Умрази́ти — образити, спаплюжити.</p>
			<p><sup>*</sup> Спира́ти — зупиняти.</p>
			<p><sup>*</sup> Сокоти́ти — стерегти, пильнувати.</p>
			<p><sup>*</sup> Прошума́тися — прокинутися від сну.</p>
			<p><sup>*</sup> Контетува́ти — задовольняти, гостинно приймати.</p>
			<p><sup>*</sup> Спа́цір, шпа́цір — прогулянка.</p>
			<p><sup>*</sup> Розвита́тись — розпрощатись.</p>
			<p><sup>*</sup> Кину́ти — тут: торкнутися.</p>
			<p><sup>*</sup> Пивни́ця — підвал, льох.</p>
			<p><sup>*</sup> Столе́ць — стілець.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 17 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
