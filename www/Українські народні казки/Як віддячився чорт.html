<!--#include virtual="/-/inc/general__page_start.inc" -->
<title>Як віддячився чорт ☼ Українська народна казка ☼ Народна творчість</title>
<meta name="Description" content="Українська народна казка Покуття «Як віддячився чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як віддячився чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як віддячився чорт <br><span class="article__headerDescription">Українська народна казка Покуття</span></h1>
	<p>В одного чоловіка була дуже лиха жінка. І ніяк не міг він з нею жити. Одного разу каже він їй: — Ходи зо мною на полювання.</p>
	<p>Пішла вона з ним. Ідуть вони лісом, дивиться чоловік, а там глибока яма.</p>
	<p>— Ану подивися, що там є, — каже чоловік до жінки.</p>
	<p>Вона нагнулася, би подивитися, а він раз — і трутив її в ту яму. Впала вона туди, а там дванадцять чортів. І вона з ними так сварилася, так гризлася, що вони не могли дати їй ради. І всіх повід’їдала вона, всі з тої ями повтікали. А оден чорт не міг відти втечи, бо каліка був на ногу.</p>
	<p>А чоловік другого дня пішов до тої ями послухати, чи вона буде там обзиватися. Нагинається він туди, слухає, а відти хтось кричить на него. Але то не його жінки голос, а якийсь інший. Він призирає добре, а там збоку така яма невеличка, і в ній чорт сидить. І кричить чорт на него:</p>
	<p>— Іване, вирятуй мене відци, я тобі добре відплачуся!</p>
	<p>Іван виломав довгу жердину і пустив її згори в ту яму. Чорт до неї вчепився, і Іван його відти витяг. І каже чорт:</p>
	<p>— Тепер тобі нічого не заплачу, бо я нічого не маю. Я, — каже, — піду до одного пана мучити доньку. Він буде приводити всіляких лікарів і ніхто не дасть їй раду. Ти приходь її лікувати. Я буду сидіти в неї в ногах, а не коло голови. Це значить, що дівчина буде жити, і ти берись її лікувати. А я її перестану мучити. І би ти відправив з хати всіх людей і нікому не казав, як ти її «оздоровив».</p>
	<p>Так сказав йому чорт.</p>
	<p>А той пан переводив усіх лікарів, і нічого не помагало. Аж тут прийшов Іван і сказав:</p>
	<p>— Я дам їй раду, вона поздоровіє.</p>
	<p>Увійшов туди Іван, і показався йому чорт. Іван відправив з хати всіх людей. Чорт перестав мучити дівчину, і вона зразу відчула себе здоровою і пішла до тата й мами. А чорт каже Іванови:</p>
	<p>— Я йду до другого і буду другого мучити. І знов буду сидіти в ногах. І ти його лікуй.</p>
	<p>А як відходив чорт, то сказав Іванови:</p>
	<p>— І сей перший, і той другий добре тобі заплатять. А я піду до третього, але би ти там не йшов, бо я буду мучити його доньку для себе.</p>
	<p>І ті два пани дуже добре заплатили Іванови. А той третій водить до всіляких лікарів, і нічого не помагало. Але хтось йому сказав про Івана, що вже двом слабим дав раду. Та й той пан приїхав за Іваном. І він мусів їхати. Не хотів, але пан його дуже просив, і він взяв та й поїхав. Їде й думає, що він має сказати чортови.</p>
	<p>Приїхав він та й заходить там, а чорт сидить у слабої коло голови. І каже:</p>
	<p>— Чого ж ти приїхав, як я тобі казав, щоби ти не їхав?</p>
	<p>— Я, — каже, — приїхав не слабій раду давати. Я приїхав сказати тобі, що та, яка була з тобою в ямі, хоче за тебе віддаватися.</p>
	<p>А чорт напудився, того пана доньку лишив і втік. Та й Іван коло неї щось там поворожив, і вона зараз таки підоймилася і заговорила. І заплатив пан Іванови добре, і відвезли Івана додому. І він уже грошей стілько набрав, що йому вже не треба було більше. І оженився Іван з другою. Може, жиє й досі, як не помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Долина, Тлумацького району, Івано-Франківської області 17 липня 1992 року Павлюк Андрій Михайлович (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
