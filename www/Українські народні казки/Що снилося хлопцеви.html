<!--#include virtual="/-/inc/general__page_start.inc" -->
<title>Що снилося хлопцеви ☼ Українська народна казка ☼ Народна творчість</title>
<meta name="Description" content="Українська народна казка Покуття «Що снилося хлопцеви» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що снилося хлопцеви.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що снилося хлопцеви <br><span class="article__headerDescription">Українська народна казка Покуття</span></h1>
	<p>Це було дуже давно, за царя Тимка, як була земля тонка, носом пробив і води ся напив. Жив бідний чоловік, і було в него три хлопці. Підросли вони, вже великі були, і настав дуже великий голод, не було що їсти. Вони все кажуть:</p>
	<p>— Тату, ми хочем їсти, хочем хліба. Тато говорить:</p>
	<p>— Що я вам дам? Нема.</p>
	<p>І зачав до них тато штукою підходити. Каже:</p>
	<p>— Скажіть, хлопці, що вам снилося. Оден сказав:</p>
	<p>— Тату, мені снився хліб. І снилося, що я пироги їв і борщ.</p>
	<p>— Ну то, — каже, — на сьогодні тобі вже буде. Уже наївся доста. І питає другого:</p>
	<p>— А тобі що снилося?</p>
	<p>— Мені, тату, також таке снилося, що я булки їв, файний хліб з маслом їв.</p>
	<p>— Ну то, — каже, — й тобі на сьогодні буде. Питає третього. А третій каже:</p>
	<p>— Я не скажу, що мені снилося. Тато дуже влютився.</p>
	<p>— Що ти, рідному татови не хочеш сказати?</p>
	<p>І зачав його тато дуже бити. І так бив, що вони витягнулися обидва аж на дорогу, бо хлопець усе виривався, щоб утекти, а тато тягнувся за ним.</p>
	<p>А дорогою їхав цар. У золотій кареті, штирма кіньми. Зупинився цар і каже:</p>
	<p>— Чоловічку добрий, за що ти так цего хлопця караєш?</p>
	<p>— А він, — каже, — не хоче мені казати, що йому снилося.</p>
	<p>— Дай його мені, — каже цар.</p>
	<p>— Та беріть. Нащо мені такого?</p>
	<p>Цар взяв хлопця в карету і повіз до свого палацу. Файно його зібрав, і він собі в царя жив. Нічого не робив, лиш собі ходив. Виріс хлопець великий. А цар каже:</p>
	<p>— Ну, хлопче, ти татови свому не хотів казати, що тобі снилося, а мені ти скажеш?</p>
	<p>— Я й вам не скажу, — каже хлопець.</p>
	<p>— Як, ти мені, цареви, не хоч’ казати? А він каже:</p>
	<p>— Ні, я й вам не скажу.</p>
	<p>І думає цар, яку йому за це смерть зробити. І придумав вимурувати велику вежу. І там його замурувати, щоби він умер голодною смертю. За то, що не хоче сказати навіть цареви.</p>
	<p>Його замурували. Але в царя була дівчина, його ровесниця. Вона дуже забанувала і хотіла, щоби він не помер. І сказала тим майстрам, аби зробили у вежу таємний хід. І так, щоби ніхто про то не знав. Аби вона до него могла ходити. Ті майстри так і зробили. І вона раз на два дні до него приходила і приносила йому їсти, щоби він там не помер з голоду.</p>
	<p>Ну й що? Протягнулося це, може, рік, а може, й менше. І виповів сусідній цар цему цареви війну. І дав йому дві загадці, щоби він відгадав. Як не відгадає, то йде на него війною. Перша загадка була така: прислав той цар полаковану паличку, і треба було відгадати, котрий у ній спід, а котрий верх. Цар дивився на ту паличку, дивився і відгадати не міг. Дивився, як дурний. І каже:</p>
	<p>— Я не годен це відгадати.</p>
	<p>І дуже зажурився цар, і не знав, що він має робити.</p>
	<p>А царева донька пішла д’тому хлопцеви і сказала, яке завдання прислав сусідній цар.</p>
	<p>—...Тато має відгадати, котрий у палички спід, а котрий верх. І не може тато відгадати.</p>
	<p>А хлопець каже:</p>
	<p>— Кажи татови, най покладе паличку у воду, і спід порине у воду, а верх піде вгору. Годна загадка буде відгадана.</p>
	<p>Цар так і зробив. Позначив, де спід, а де верх, і відослав ту паличку другому цареви. Тоді той цар прислав йому другу загадку. Присилає йому дванадцять коней, і всі білі. І треба сказати, котрий з них найстарший, а котрий найменший, і цар не годен це знати, бо всі коні однакі, і дуже він зажурився.</p>
	<p>А царева дівчина пішла до хлопця Івана і все йому розказала.</p>
	<p>— Тато не може дізнатися, котрий кінь найстарший, а котрий наймолодший.</p>
	<p>А Іван каже:</p>
	<p>— Кажи татови, най він покладе довгу лавку і на неї дванадцять мисок вівса. Котрий кінь підійде їсти першим, той найменший, а котрий найпізніще, той найстарший.</p>
	<p>Так цар «відгадав» другу загадку. І тоді той другий цар дав йому нове завдання — вибити йому келих з вином з рук, коли він буде пити. І щоби самого царя не ушкодити, і щоби він не видів, що вибило. Цар знов сказав, що це дуже трудне завдання.</p>
	<p>—...Я це не годен виконати.</p>
	<p>Дуже він зажурився. А дівчина його знов пішла до Івана в ту вежу і йому це розказала. А Іван каже:</p>
	<p>— Це ніхто не годен виконати, тільки я. І дівчина сказала цареви:</p>
	<p>— Тату, мені снився такий сон, що ніхто не виб’є тому цареви келих з руки, хіба той Іван, що ви його замурували.</p>
	<p>Цар подумав, що Івана вже нема на світі, і дуже спудився. Він став на собі волос микати з голови, що таку помилку зробив. А може, Іван ще живий?</p>
	<p>Робітники, що мурували, моментально то розібрали. Вони до Івана, а він ще живий. Приводять його до царя, а він хворий, побілів весь. Цар дуже його перепрошує, каже, що помилку зробив. І запитався, чи Іван може таке зробити — вибити з царських рук келих з вином. Іван каже:</p>
	<p>— Я це можу зробити.</p>
	<p>І підкрадається Іван до тої столиці. А то було сказано, в котрій годині має пити цар вино. І свиснула з лука стріла, і цареви келих з рук вирвала. Келих упав.</p>
	<p>Так цей цар виконав усі три завдання того царя. І тоді подає він тому другому цареви свої завдання, аби й той відгадав. Вибрав дванадцять білих коней і дванадцять хлопців, і щоб той цар відгадав, котрий хлопець наймолодший, а котрий найстарший, і котрий кінь наймолодший, а котрий найстарший. А вони всі однакі. Приїхали вони до того царя, стали в шеренгу і сказали:</p>
	<p>— Відгадайте, царю, котрий з нас наймолодший, а котрий найстарший. І котрий кінь наймолодший, а котрий найстарший. Таке завдання від нашого царя.</p>
	<p>Цар пообходив їх навколо, подивився та й каже:</p>
	<p>— Хлопці, ви розбирайтеся і відпочивайте, а завтра я відгадаю. Дав він хлопцям файну вечерю і так напоїв їх, щоби були п’яні. То все понапивалося, а Іван не пив. Лиш трошки випив. А мама того царя була відьма. Каже вона цареви:</p>
	<p>— Я знаю, котрий найстарший і котрий наймолодший. Я їх підстрижу, позначу їх. Зроблю їм знак на голові.</p>
	<p>Вони полягали спати, а вона прийшла і поробила тим двом знаки на голові. А Іван не спав, і все видів. І всіх підстриг, усім на головах знаки поробив. Аби цар нічого не розібрав.</p>
	<p>А рано цар вишикував їх у шеренгу і сказав:</p>
	<p>— Зняти шапки і голови вдолину!</p>
	<p>Хлопці зняли шапки, нагнули голови вдолину, а то всі повистригувані. Цар стоїть, як дурний, нічого не розуміє. І каже:</p>
	<p>— Не відгадав я, хлопці, вашу загадку. Винуватий я перед вашим царем. І тепер, — каже, — я вас з парадом відсилаю додому, даю вам свою армію і випроважаю вас додому.</p>
	<p>А цей цар уздрів, що йде така армія, і напудився. Думав, що йдуть на него з війною. А вони приїхали до царя, Іван встає з коня і цареви доповідає:</p>
	<p>— Ми перемогли.</p>
	<p>Тоді цар низько поклонився йому. А він каже цареви:</p>
	<p>— Ви знаєте, чого я не сказав вам, що мені снилося?</p>
	<p>— А чого ти не хотів мені сказати?</p>
	<p>— Бо мені снилося, що ви мені вклонялися. А якби я був тоді вам сказав, то ви би мене були стратили.</p>
	<p>І цар з цим погодився.</p>
	<p>— Правильно, я би був тебе стратив, а тепер ти будеш моїм зятем. Зробим весілля, і я передам тобі свою корону, бо ти є мудрий чоловік.</p>
	<p>І цар віддав за него свою дочку, передав корону, і вони довго царювали. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 9 серпня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
