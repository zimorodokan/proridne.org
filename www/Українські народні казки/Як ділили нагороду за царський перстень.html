<!--#include virtual="/-/inc/general__page_start.inc" -->
<title>Як ділили нагороду за царський перстень ☼ Українська народна казка ☼ Народна творчість</title>
<meta name="Description" content="Українська народна казка Покуття «Як ділили нагороду за царський перстень» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ділили нагороду за царський перстень.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ділили нагороду за царський перстень <br><span class="article__headerDescription">Українська народна казка Покуття</span></h1>
	<p>Колись в одного царя не було замолоду дітей, і дочекався він дитини. Народився син. Сказав цар, що коли син буде женитися, то на свадьбі обдарує його коруною, і стане син царем. Коли син дожив до того, що вже женився, тато зробив то, що обіцяв, і молодий цар став керувати державою. Але твердо керувати він все одно не міг, бо ще жив батько, він у всіх справах звертався до нього і радився з ним. Скромний був той син, а коли тато вже вмер, він подумав: «Хочу поїхати своєю державою подивитися, як народ живе, хочу на свої очі все бачити».</p>
	<p>Поїхав він і був у дорозі більше, як два тижні. І в дорозі недосипляв, схуд. І загубив свій вінчальний перстень. Приїхав додому, а жінка зразу помітила це і говорить:</p>
	<p>— Може, ти подарував перстень якійсь коханці? А він хотів довести жінці, що це неможливе:</p>
	<p>— Я чесно поводився, я лиш дивився, як народ живе.</p>
	<p>Але жінці цего доказу було мало, вона все одно йому не довіряла. І тоді він сказав своєму Писарєви написати приказ. Той написав багато екземплярів, і цар розіслав тим маршрутом, яким він їхав, гінців. У своїм приказі цар написав, що хто найшов такий і такий перстень, щоб його по своїй воли приніс, і цар дасть йому таку нагороду, яку він собі зажадає. А якщо приховає і не принесе, то будуть розшуки. І як найдуть перстень, то буде велика кара.</p>
	<p>І гінці роз’їхалися, і в кожному селі, де вони побували, лишили царський приказ. І скрізь найшовся хтось такий, що міг то прочитати, бо тоді люди грамотні не були.</p>
	<p>А оден дід ішов і найшов той перстень. Приніс його додому і показав свої бабі. А баба каже:</p>
	<p>— Що ми з цим будем робити?</p>
	<p>Взяли зав’язали його в якийсь платок і поклали в скриню. Най лежить, а коли до села дійшла чутка, що така й така справа, що треба перстень по своїй воли віддати, дід подумав: «Зберуся я і віднесу цей перстень. І царя буду бачити, а то прожив стіко років і царя не бачив». Баба загорнула йому на дорогу харчів, він зібрався, перстень у пазуху і пішов.</p>
	<p>Пройшов він яких там п’ятнадцять-двадцять кілометрів, вийшов на дорогу і далі не знає, куди йти. А там ішов якийсь подорожній жид. Дід і питає його:</p>
	<p>— Скажіть, будьте добрі, куди дорога до царя?</p>
	<p>А історію з перснем уже й жид знав. Він зразу заінтересувався: чого це дід іде до царя? І питає:</p>
	<p>— А ви з якою справою до царя?</p>
	<p>— Та я знайшов, — каже, — перстень, а в царськім приказі було сказано, що хто по свої воли принесе, то цар дасть таку нагороду, яку він собі зажадає.</p>
	<p>Жида заїла жадоба. Він каже:</p>
	<p>— Я вас відведу до самого царя, але якщо ви дасте мені половину того, що цар дасть.</p>
	<p>А дід собі думає: «Буде й тобі, буде й мені». І погодився, і жид пішов з дідом у дорогу.</p>
	<p>Коли вони йшли, то дорогу вже шукав жид. А дід собі спокійно йшов, бо він мав провідника, і вже недалеко було до царя, ще пару кілометрів пройти. І збився жид з дороги. І питає там одного. А той теж був такий цікавий чоловік. Та питає він:</p>
	<p>— А в якій ви справі? Жид каже:</p>
	<p>— Цей чоловік знайшов перстень, а я його веду. Але ми збилися з дороги. Будьте добрі, направте нас до царя.</p>
	<p>А він каже:</p>
	<p>— Я вас доведу до самої царської брами, там, де варта стоїть, але якщо ви дасте мені половину того, що цар вам дасть.</p>
	<p>А жид каже:</p>
	<p>— Я свою половину не буду кивати, хіба цей чоловік свою дасть. А дід подумав та й каже:</p>
	<p>— Добре, раз ви такі добрі люди, то беріть собі по половині, а я хоть царя побачу.</p>
	<p>І прийшли вони до царя. Там їх запитали, відки, куди, чого. А вони розказали:</p>
	<p>— Цей чоловік найшов царський перстень, а ми його вдвох привели. Дали знати цареви. Цар з великим задоволенням сказав:</p>
	<p>— Пускайте тих людей. Хай вони заходять у царське подвір’я.</p>
	<p>Там їм дали з дороги відпочити, помитися. Але перстень зразу забрали, і як цар уздрів свій перстень і показав його жінці, то в хаті зразу стало так мирно й спокійно, як святі хату перелетіли. Жінка повірила, що це дійсно було так, як цар розказував. А тим людям цар сказав:</p>
	<p>— Ви з дороги, відпочиньте два-три дні, а потім будем говорити. Коли вони відпочили два-три дні, цар сказав:</p>
	<p>— Щоби прийшов той чоловік, який найшов перстень. Дід прийшов, уклонився перед царем. А цар сказав:</p>
	<p>— Ви, достойний, сідайте. Той сів, а цар каже так:</p>
	<p>— Ви знаєте, чого ви прийшли до мене?</p>
	<p>— У вас було, — каже, — там і там написано, що хто найшов перстень, аби приніс по своїй воли. То я й приніс.</p>
	<p>А цар каже:</p>
	<p>— Тепер ви скажіть, що ви за це жадаєте, бо я там так і написав. Чоловік подумав, подумав і сказав:</p>
	<p>— Царю найясніший, у мене прохання таке: якщо ваша воля, дайте мені сто дубельтових буків.</p>
	<p>Цар думає: «Цей чоловік не в своїм розумі чи що?» І каже:</p>
	<p>— Ви подумайте ліпше, а то ви щось не то просите, що вам належить.</p>
	<p>А дід знов:</p>
	<p>— Якщо ваша воля, я у вас це прошу. Цар подумав, подумав і каже:</p>
	<p>— Ви ще відпочиньте два дні, а то ви, може, ще трудні, ще не прийшли до себе.</p>
	<p>Ще два дні відпочили, а через два дні знов кличуть того чоловіка до царя:</p>
	<p>— Ну що, ви обдумалися? — питає цар. А дід каже:</p>
	<p>— Не, я вас прошу, будьте добрі, якщо ваша воля, дайте мені сто дубельтових буків.</p>
	<p>І тоді цар сказав:</p>
	<p>— Раз ви так просите, то ми мусим ваше прохання виконати. Привели двох катів, які б’ють, принесли тапчан. Треба ж чоловіка прив’язати, бо він буде під буками кидатися та й не видержить. А він говорить:</p>
	<p>— Царю найясніший, коли я йшов до вас, то не знав дороги. Там у мене є провідник, який мене вів і зажадав у мене, щоб я дав йому половину того, що ви дасте. А я подумав: «Буде й йому, буде й мені». І він вів мене, а вже недалека, за пару кілометрів відци, і сам збився з дороги. І найшовся другий провідник, і той тоже зажадав половини, а я подумав: «Нехай вам буде по половині, а мені нічого. Най я хоч царя буду бачити на свої очі».</p>
	<p>І цар сказав:</p>
	<p>— Ви мудрий чоловік. Це у вас файна ідея. Вони вас зовсім викинули з нагороди, і ви файно придумали. Кличте першого, який прийшов за половиною нагороди.</p>
	<p>Ввели жида.</p>
	<p>— Ви привели цего чоловіка з якою умовою?</p>
	<p>— З тою умовою, — каже, — що мені буде половина того, що найясніший цар дасть у нагороду.</p>
	<p>— Зараз будете мати свою половину.</p>
	<p>Прив’язали жида і дали йому сто буків, бо було прошено дубельтових. І жид відти не злазив, а скотився, бо не міг іти. Потім свою половину одержав той другий. І цар сказав так:</p>
	<p>— Люди, за перстень вам уже заплачено. Ви вже вільні, а цему чоловікови, який дійсно найшов перстень, за його хитрість я подарую пару молодих коней, новий віз, насиплю повний віз зерна. І ще дам йому вузол грошей.</p>
	<p>І коли старий чоловік їхав відти додому, то він уже сам знав дорогу, а жид і той чоловік, який зажадав другої половини, мусіли йому заплатити, щоб їх додому завіз, бо вони не могли додому пішки зайти. Бо були сильно побиті. Отака була історія.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 26 жовтня 1986 року Козьмик Василь Тодорович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
