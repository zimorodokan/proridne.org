<!--#include virtual="/-/inc/general__page_start.inc" -->
<title>Дідова дочка і золота яблунька ☼ Українська народна казка ☼ Народна творчість</title>
<meta name="Description" content="Українська народна казка Поділля «Дідова дочка і золота яблунька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідова дочка і золота яблунька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідова дочка і золота яблунька <br><span class="article__headerDescription">Українська народна казка Поділля</span></h1>
	<p>Були собі дід та баба і мали вони дочок. Дід був жонатий удруге, від першої жінки була в нього дочка. А взяв собі вдову, і в неї теж була дочка.</p>
	<p>Росли собі вкупі ті дівчатка і вже стали дівками. Тільки мачуха ненавиділа дідову дочку, все, бувало, нападає на неї, лає та б’є. Звісно вже, як та мачуха.</p>
	<p>От збирається баба на ярмарок і дочку свою бере. Нарядила її, як панночку й посадила на возі, а дідовій дочці наказує:</p>
	<p>— Гляди ж, сяка-така, поки я приїду з ярмарку, щоб ти мітків напряла, виткала полотно, убілила й на столі положила.</p>
	<p>От сіла дівчина біля віконця та й плаче. Коли це прийшла до віконця корівка, що від покійної матері зосталась.</p>
	<p>— Чого ти, дівонько, плачеш? — питає її.</p>
	<p>— Як же мені, корівко, не плакати: веліла мати, щоб я, поки вона вернеться з ярмарку, мітків напряла, виткала й вибілила полотно.</p>
	<p>— Не журись, моя голубко! Влізь мені в праве вухо, а в ліве вилізь, там візьмеш полотна, скільки тобі треба.</p>
	<p>Вона мерщій влізла корівці в праве вухо, а там добра — не злічити. Взяла вона три сувої полотна, білого та тонкого, вилізла в ліве вухо, поклала те полотно на столі, сама сіла під віконцем та й дожидає мачуху. Приїхала мачуха.</p>
	<p>— А що, сяка-така, є полотно?</p>
	<p>— Є, — каже, — он на столі лежить.</p>
	<p>— Де ж ти його взяла? Мабуть, украла!</p>
	<p>— Ні, — каже,— я сама напряла.</p>
	<p>Ну, десь через тиждень чи що, баба знову збирається на ярмарок. І знову бере свою дочку з собою, а дідовій велить, щоб готове було полотно.</p>
	<p>Сіла вона біля віконця та й плаче. Приходить корова.</p>
	<p>— Чого ти, дівонько, плачеш?</p>
	<p>— Як же мені, корівко, не плакати: мачуха знову наказала, щоб було полотно до вечора.</p>
	<p>— Не журись, — каже корівка, — влізь мені в праве вухо, а в ліве вилізь та й візьми полотна скільки тобі треба.</p>
	<p>Вона полізла, взяла те полотно, поклала на столі, сіла біля віконця та й дожидає мачуху. Приїхала мачуха й питає:</p>
	<p>— А що? Є полотно?</p>
	<p>— Он на столі,— каже.</p>
	<p>— Та де ти його береш, сяка-така? Мабуть, крадеш?</p>
	<p>Та божиться, що ні, що вона сама напряла те полотно. Мачуха не йме віри.</p>
	<p>От через кілька там днів баба знову збирається на ярмарок і знову наказує дідовій дочці, щоб було полотно. Перед від’їздом послала її до сусіда за чимсь, а сама й радиться з дочкою, як би підстерегти, де вона буде брати полотно.</p>
	<p>— Знаєш що, мамо? Полізу я на піч, а ти мене прикриєш; вона мене не бачитиме, а я, певно, побачу все, що вона тут робитиме.</p>
	<p>— Ну, гаразд, дочко! Та залізла на піч, баба мерщій прикрила її, а сама вбралася й поїхала, поки ще не вернулася дідова дочка.</p>
	<p>Вернулася дідова дочка, сіла край віконця та й плаче. Прийшла корівка.</p>
	<p>— Чого ти, дівонько, плачеш?</p>
	<p>— Як же мені не плакати: мачуха знову веліла мені виткати полотно.</p>
	<p>— Не журись, — каже корівка, — все гаразд буде. Лізь мені в праве вухо, а в ліве вилізь.</p>
	<p>Вона полізла, взяла полотно, поклала на столі, сама сіла біля в віконця й дожидає мачуху. А бабина дочка лежить на печі, усе бачить і чує. Приїхала баба.</p>
	<p>— А що, сяка-така, є полотно?</p>
	<p>— Є, — каже.</p>
	<p>— Піди ж там воли випряжи.</p>
	<p>Тільки та з хати, а дочка з печі злізає й повідає матері, що тут було. Баба тоді вже давай проклинати корову.</p>
	<p>— Щоб не було її, — каже дідові, — заріж!</p>
	<p>— Та нащо ж її різати? Така добра корова, щороку з телям.</p>
	<p>— Щоб не було її! Моя душа її не терпить!</p>
	<p>Нічого робити дідові.</p>
	<p>— Нехай так, — каже, — завтра заріжу.</p>
	<p>Як почула дідова дочка, що її корівку хочуть різати, плаче. Уночі вийшла тихенько з хати й пішла в хлівець до корівки.</p>
	<p>— Корівко, хочуть тебе різати.</p>
	<p>— Дарма, — каже корівка, — не журись, дівчино. Як заріжуть мене та будуть ділити м’ясо, то ти нічого не бери собі, тільки мою голову; та як дадуть тобі ту голову, то ти візьми та закопай її на городі, от у такім місці, та й навідуйся щодня. На другий день уранці дід вигострив ножа і пішов за корівкою. Зарізав її, уніс у хату м’ясо й давай його ділити.</p>
	<p>— А тобі ж, — каже, — дочко, що дати?</p>
	<p>— Нічого мені не треба, давайте тільки голову.</p>
	<p>— От дурна! Що з тієї голови пожитку?</p>
	<p>— Дарма, дайте мені голову!</p>
	<p>Дали їй голову, вона зараз понесла її на город і закопала. На другий день, вставши раненько, пішла на город, на те місце, де закопала голову. Прийшла, дивиться, аж там росте яблунька, та ще ж яка! Золоті на ній листочки. Вона любується на ту яблуньку. А там співають солов’ї, зозулі, райські птиці. Так і сідають дівчині на плечі, на голову, так вкрили її та й щебечуть. Дідова дочка постояла, подивилась і пішла в хату.</p>
	<p>Так минуло, може, з місяць. Дідова дочка щодня ходить до яблуньки. А яблунька вже виросла велика, зацвіла вже золотими та срібними квіточками. Вже і яблука на ній уродилися: одне золоте, а друге срібне. Проте ніхто з домашніх і не знає про неї. Вже що бабина дочка — пройдисвітка, та й та не доскочила ще.</p>
	<p>Мимо того села проїжджає один пан. Глянув він на дідів город, а там щось сяє, як сонце. Пан звелів зупинити коней і посилає свого лакея. .</p>
	<p>— Піди, — каже, — подивися, що воно там за диво такеє.</p>
	<p>Лакей підійшов до яблуньки і як глянув!</p>
	<p>— Ну, — каже, — зроду не бачив я, пане, такого дива. А пан йому й каже:</p>
	<p>— Зірви мені яблучко!</p>
	<p>Лакей тільки-но простяг руку, хотів зірвати яблучко, а яблунька вгору шуг! Тільки зашуміла. А за нею і усі пташки летять угору та співають. Той лакей стоїть, і руки опустив. А пан йому каже:</p>
	<p>— Піди поклич сюди хазяїна. Прийшов лакей у хату.</p>
	<p>— Здоров був, діду!</p>
	<p>— Здоровії.</p>
	<p>— Це твій город?</p>
	<p>— Мій.</p>
	<p>— Розкажи, дідусю, що то в тебе за диво на городі?</p>
	<p>— А що там таке?</p>
	<p>— Та хіба ж ти не знаєш? А яблунька?</p>
	<p>— Яка це яблунька? В мене нема й садка.</p>
	<p>— Ось ходімо зі мною та подивися!</p>
	<p>Дід накинув свитину й пішов. Як глянув він на яблуньку, аж очі йому засліпило. Став він і дивується. А пан кричить із карети:</p>
	<p>— Здоров був, діду!</p>
	<p>— Здорові, паночку!</p>
	<p>— Це твій город?</p>
	<p>— Мій.</p>
	<p>— І яблунька твоя?</p>
	<p>— Моя.</p>
	<p>— Чи ти зможеш зірвати мені яблучко?</p>
	<p>— А чом же, добродію?</p>
	<p>— То зірви, будь ласка, я тобі яку хочеш плату дам.</p>
	<p>Тільки-но дід простяг руку до яблука, а яблунька шуг! Так і полетіла вгору! Дід і руки опустив. А пан каже:</p>
	<p>— Може, в тебе, діду, є ще хто в хаті, дочка або син, хай вийдуть. Коли зірве яблучко син або баба, велику нагороду дам, а коли дочка — візьму собі за жінку.</p>
	<p>Пішов дід у хату й розказав усе бабі. Баба сполошилась, давай наряджати свою дочку. А дідова сидить собі в куточку та тільки усміхається. От баба нарядила свою дочку й повела до пана.</p>
	<p>— Здорова була, бабусю!</p>
	<p>— Здорові були, добродію!</p>
	<p>— Чи зможеш ти або твоя дочка зірвати мені яблучко?</p>
	<p>— А чом же, паночку, можна. Дочко, зірви панові яблучко.</p>
	<p>Тільки-но дочка простягла руку, а яблунька вгору! Дівчина засоромилась, почервоніла й побігла в хату. Тоді баба підступила. Так де там тільки стала наближатися, а яблунька вже й шугнула вгору.</p>
	<p>— Що за диво! Може, в тебе, діду, ще хто є в хаті? — каже той пан.- Нехай вийде.</p>
	<p>— Та є, пане, ще дівчина.</p>
	<p>А баба зараз:</p>
	<p>— Та що ти там товчеш? То паночку, в нас ледащо там таке, що гидко й глянути.</p>
	<p>— Дарма, нехай вийде, покличте її.</p>
	<p>Пішов дід кликати свою дочку. Вона накинула сірячину, що латка на латці та й вийшла.</p>
	<p>— А що, дівчино, чи не зможеш ти зірвати мені яблучко?</p>
	<p>— Добре, — каже, — ось зараз.</p>
	<p>Тільки стала підходити, а яблунька так і нагнулась до неї, пташки її вкрили та щебечуть, щебечуть. Вона зірвала яблучко й подала його панові.</p>
	<p>— Тепер, — каже пан, — будь ти моєю. Бо я сказав: якщо дівчина зірве мені яблучко, я візьму її за жінку.</p>
	<p>Тут узяв її за руку й посадив біля себе в кареті. Вони поїхали, і яблунька пішла за ними.</p>
	<p>Як приїхали додому, пан увів дідову дочку в свої горниці.</p>
	<p>— Будь,— каже,— господинею в моєму домі.</p>
	<p>Зараз де взялись служки, принесли їй одежу, убрали, як княгиню. На другий день пан повінчався з нею.</p>
	<p>А яблунька стала якраз перед вікном, перед їх світлицею. І пташки щебечуть, щебечуть, весело та гарно жити молодим. Так прожили вони рік. Уже й дитинка знайшлась, утішаються вони. От баба й каже раз дідові:</p>
	<p>— Як то тепер живе твоя дочка? Поїдьмо, лишень, відвідаємо її.</p>
	<p>Зібрались і поїхали. Баба взяла й свою дочку, а щоб дід не бачив, положила її на віз і вкрила опанчею. Приїхали туди. Пан та пані такі їм раді. А бабу вже й не впізнати. З дідовою дочкою така добра та ласкава. Коло дитинки упадає, по хазяйству пішла, роздивляється скрізь.</p>
	<p>— Я, — каже, — поживу в тебе, дочко, може, тобі в пригоді стану.</p>
	<p>А її дочка все лежить на возі, й ніхто не знає, що вона тут. Пані розпитує про неї, чи жива, здорова, чи не віддали її заміж.</p>
	<p>— Ні, — каже баба, — вона зосталась удома на господарстві.</p>
	<p>Гостюють вони там уже тиждень і другий, баба все ще не показує своєї дочки. Тільки раз пан поїхав на полювання і припізнився. Всі домашні вже полягали спати. Тоді баба взяла свою дочку, ввела її в горниці, вбрала в одежу пані й положила на її ліжко. А дідовій дочці так зробила, що та поплила щукою в море. Приїхав пан. Пішов у світлицю до пані, розказує їй, де був, чому забарився, а вона все стогне.</p>
	<p>— Я, — каже, — нездужаю.</p>
	<p>На другий день дитина плаче та й плаче без матері.</p>
	<p>— Чого вона плаче? — питає пан.</p>
	<p>А один лакей бачив усе, що тут робилось, узяв дитину на руки й каже панові:</p>
	<p>— Понесу я її прогулятися.</p>
	<p>От він і приніс її до берега та й гукає:</p>
	<p>— Оленце, моя сестрице! Приплинь, приплинь до берега, дитя твоє вмирає.</p>
	<p>Вона виплила на берег, узяла ту дитину, погодувала, подивилась і знову віддала лакеєві, а сама у воду. Так той лакей, може, з тиждень ходив до неї, поки пан не помітив.</p>
	<p>— Куди ти носиш дитину?</p>
	<p>— Та куди ж там, пане? Я ношу в садок або на річку, аби вона не плакала.</p>
	<p>— Ой, ні, брешеш! Признайся, а то ж тобі гірше буде.</p>
	<p>Лакей таки не признався. От раз виніс він дитину до річки, а пан пішов за ним назирці та й сховався за лози. Лакей став кликати пані, і вона виплила. Тільки що взяла дитину, а пан із-за куща. Вона шубовсть у воду!</p>
	<p>Пан зараз звелів принести сіть. Закинули сіть і піймали щуку. Принесли її в горницю. Пан велів нарізати різок і давай її сікти. Вже вона, сердешна, перекидалась і жабою, і гадюкою, і зозулею, а він усе січе. Далі вже взяла й перекинулась жінкою. Плаче і розповідає:</p>
	<p>— Як тобі, — каже, — не соромно так знущатися наді мною? Хіба ж це я по своїй волі? Це мачуха мені так наробила, а в тебе на ліжку лежить її дочка.</p>
	<p>Тоді пан велів вивести із стайні найбистріших жеребців-неуків і прив’язати бабу з дочкою до хвостів. Прив’язали й пустили в чисте поле...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>40 (5992). Дідова дочка і золота яблунька. СУС 510А+403. Записала Копчинська Жанна 2008 року. Федчин Людмила Давидівна (1937). Хмельницька область, Деражнянський район, Кальня</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
