<!--#include virtual="/-/inc/general__page_start.inc" -->
<title>Солом’яний чоловічок ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Солом’яний чоловічок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Солом’яний чоловічок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Солом’яний чоловічок <br><span class="article__headerDescription">Українська народна казка Кіровоградщини</span></h1>
	<p>Жили колись на білому світі чоловік і жінка. Жили, не бідували. Чоловік цілий день працював у полі, а жінка поралася по господарству. Все в їх було добре: і жито родило, і худоба була доглянута, і в сім’ї була згода. Тільки дітей їм Бог не дав.</p>
	<p>Довгими зимовими вечорами сиділи вони в теплій хаті. Жінка пряла, а чоловік заносив сніпок житньої соломи і плів з неї солом’яні брилі, які продавав влітку на ярмарку.</p>
	<p>Якось жінка завела з чоловіком розмову:</p>
	<p>— Старіємо ми з тобою, чоловіче, а нікому буде нам і кухлика води подати на старості. От якби був у нас синочок...</p>
	<p>Гірко зітхнула жінка та й схилила голову в зажурі. Чоловік дивився на її засмучене лице та й вирішив хоч якось утішити свою дружину. Взяв він жмут соломи та й зв’язав з неї солом’яного чоловічка. Загорнув його в жінчину хустку і поклав їй на коліна. Жінка пригорнула ляльку до грудей та й каже:</p>
	<p>— От якби й справді це був мій синочок.</p>
	<p>І тільки вона це сказала, як хустка заворушилася і з неї виглянув гарненький хлопчик. Він швиденько зіскочив з колін на піл і сказав:</p>
	<p>— Здрастуйте, мамо й тату. Я ваш синочок Соломон.</p>
	<p>Чоловік і жінка дуже зраділи. Вони дуже любили свого синочка. Купляли для нього найкращу одежу, навчали його всьому, що могло згодиться йому в житті. І виріс хлопець роботящим і гарним. Батьки не могли ним натішитись.</p>
	<p>Настав час вже й про невістку подумати. Не хотіли батьки будь-якої дружини для свого сина, а щоб була роботящою, чепурною, доброю, лагідною. Довго вони думали як знайти таку, і придумали.</p>
	<p>Запріг чоловік коня, набрав у мішки жита та й поїхав у село. Їде вулицею і гукає:</p>
	<p>— Міняю жито на сміття! Жито на сміття міняю!</p>
	<p>Жінки й дівчата, почувши таке, давай бігом в хатах замітати і сміття до воза нести. Одна в клунку несе, друга в фартусі, третя у вузлику, а чоловік міняє сміття на жито і тільки посміхається. А одна, бідно одягнена дівчина, стоїть збоку і гірко плаче. Підійшов чоловік до неї та й питає:</p>
	<p>— Чого ти, дівчино, плачеш?</p>
	<p>— А як же мені не плакати, коли в хаті сміття немає, а так хочеться жита вимінять.</p>
	<p>— Он воно що! То виходить, що ти чепурушка і трудівниця. От з тебе й вийде гарна господиня і дружина для мого сина.</p>
	<p>Незабаром старостів заслали, а там і весілля відгуляли і стали жить-поживать і добра наживать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>67 (7949). Солом’яний чоловічок. СУС —, багато варіантів. Записали учні Дібрівської ЗОШ 2010 року. Світлична Віра Іванівна (1939). Кіровоградська область, Новомиргородський район, Дібрівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
