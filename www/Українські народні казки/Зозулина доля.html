<!--#include virtual="/-/inc/general__page_start.inc" -->
<title>Зозулина доля ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Зозулина доля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зозулина доля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зозулина доля <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це дуже давно. В кінці села, що розляглося біля річки, в невеличкій хатині жили мати з дочкою Ганнусею.</p>
	<p>Одного теплого літнього дня Ганнуся пішла з подругами купатись на пристань.</p>
	<p>Накупавшись дівчата зібрались йти додому. Вони побігли по дорозі, тільки пилюка знялася, а Ганнуся стояла і переляканими очима дивилась на свій одяг. На ньому лежав великий вуж і людською мовою говорив:</p>
	<p>— Зійду я із твого одягу тоді, коли ти пообіцяєш, що вийдеш за мене заміж.</p>
	<p>Ганнусі не було ніякого виходу і вона погодилась із страшною умовою. Вуж швиденько сповз з одягу, Ганнуся одяглася і побігла доганяти дівчат. Про цей випадок ніхто не знав, призабула про нього і дівчина.</p>
	<p>Ішов час. Ганнуся росла, дорослішала і гарніла. Мати не могла намилуватись своєю донькою. Якось вранці мати поглянула у вікно, а над горою стояла пиляка.</p>
	<p>— Ганнусю, Ганнусю! — гукає мати — дивись у вікно, нікого не видно, а пилюга стоїть яка?</p>
	<p>Ганнуся виглянула у вікно і здогадалася, що то вуж. Вона розповіла матері про пригоду на річці про те, що це вуж із своїми родичами прийшли по неї.</p>
	<p>Мати злякалась за доньку, сховала її у піч і закрила заслінку. Двері різко відчинилися! В хату заповзли десяток вужів. Вони облазили всю хату, шукали Ганнусю, але дівчини не знайшли. Покидаючи хату, останній вуж махнув хвостом і відкрив заслінку печі, де була Ганнуся і забрав її із собою. Довго умивалась слізьми мати, але даремно.</p>
	<p>Пройшли роки, жінка нічого не знала про долю своєї доньки, вона все плакала, журилася, молила бога, щоб хоч яку звістку приніс про долю її доньки.</p>
	<p>Одного разу, пораючись по господарству, мати загледіла на дорозі жінку з двома діточками. Вона швиденько вибігла до воріт і впізнала свою доньку. Радості не було меж. Запросила в хату, нагодувала та й стала розпитувати, як живе та поживає вона з дітками?</p>
	<p>Ганнуся розповіла, що живе добре, чоловік відпустив її погостювати.</p>
	<p>— Як же ти будеш назад добиратись? — запитала мати.</p>
	<p>— Я прийду до річки, стану на камені і почну кликати його тричі:</p>
	<p>Вуже, вуже,</p>
	<p>Мій ти друже!</p>
	<p>Забери мене й діток</p>
	<p>Ми скучили дуже.</p>
	<p>— Добре, — каже мати, — лягайте відпочивати, а я ще попораюсь.</p>
	<p>Почекала мати, доки дочка з дітками поснули, взяла сокиру, поклала у відро і пішла до річки, до того каменя. Стала на камені та й стала кликати. Тричі гукнула, коли на річці хвиля здоровенна піднімається.</p>
	<p>Ось і вуж показався. Махнула мати сокирою і відрубала йому голову. Сокиру вкинула у річку, набрала води і спокійно пішла додому. Дома поводилась так, наче нічого не трапилось.</p>
	<p>Ганнуся, прокинувшись, стала швиденько дітей збирати додому. Прийшла до річки, стала на камені та й гукає:</p>
	<p>Вуже, вуже,</p>
	<p>Мій ти друже!</p>
	<p>Забери мене і діток</p>
	<p>Ми скучили дуже!</p>
	<p>Тричі гукнула, а чоловіка немає. Коли бачить на хвилях гойдається порубане тіло.</p>
	<p>Злякалась,заховалась, заплакала і промовила дітям:</p>
	<p>— Ну що ж, діточки, мабуть така наша доля. Ти, синочку, лети соловейком. Радуй своїм співом людей, звеселяй душу травневими вечорами. А ти, моя донечко, лети ластівкою, шануй своїх діток, будь турботливою господинею. А я полечу зозулею, буду над річкою літати, долю свою виглядати.</p>
	<p>З тих пір зозуля не в’є собі гнізда, не піклується про своїх дітей, свою сім’ю. А мати зрозуміла, яку помилку зробила, згорювалась і померла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>212 (7458). Зозулина доля. СУС 425М. Записала Пальцун Л. Г. 2009 року. Онищенко Нона Леонідівна (1936). Дніпропетровська область, Покровський район, Романки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
