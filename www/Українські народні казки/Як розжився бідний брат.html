<!--#include virtual="/-/inc/general__page_start.inc" -->
<title>Як розжився бідний брат ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як розжився бідний брат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розжився бідний брат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розжився бідний брат <br><span class="article__headerDescription">Українська народна казка Гуцульщини</span></h1>
	<p>Були два брати, бідний і багатий. Бідний у багатого працював. Мав він багато дітей і не в силі був тілько заробити, аби мав тих дітей чим прогодувати. І прийшов до него голод. Нема куди рушитися. Прийшов він до багатого брата та й каже:</p>
	<p>— Брате, дай мені корець пшениці або корець муки, бо моя сім’я гине з голоду.</p>
	<p>А багатий брат йому сказав:</p>
	<p>— Дам тобі корець пшениці, але дай мені око вибрати.</p>
	<p>І дав бідний вибрати собі око за килу пшениці. А коли з’їли ту килу, він іде до брата просити другу.</p>
	<p>— Давай друге око вибрати, — сказав багатий брат.</p>
	<p>— Бери. Лиш давай килу пшениці, щоб діти мали що їсти. Вибрав багатий брат бідному друге око, скинув на фіру килу пшениці та його сліпого брата і повіз до жінки й дітей. А жінка каже:</p>
	<p>— Боже, Боже, що ж я тепер буду робити?! Кила пшениці минеться, а ти ж лишишся темний навік. Та й осмеро дітей. Чим я буду їх кормити?</p>
	<p>Водила жінка темного чоловіка на головний гостинець. Та й люди йшли, а він сидів і просив, і люди йому давали. І так вони жили.</p>
	<p>А одного разу жінка забула піти за ним, бо то були жнива. А він піднявся і пішов сам. Він гадав, що то день ще. І заблудився в дубовім лісі. І там сидів. А його шукали.</p>
	<p>Сидить він під дубом, чує — щось гудить. Прилетіло і сіло на того дуба, що він сидів під ним. А дуб схитався, аж коріння рушалося. Чує через годину — друге таке гудить. І сідає на дуба, де й то перше сіло. Поздоровкались вони одно з другим та й починають балачку. Питає одно другого:</p>
	<p>— Що в тебе в державі?</p>
	<p>— У мене, — каже, — в державі негаразд. Вибрав брат братові очі за два корці пшениці. Але якби хтось знав його лік, то він би так видів, як видів малою дитиною. Семого липня, — каже, — на Йвана би його жінка провела через дев’яту межу, аби собі вмив росою три рази очі, і буде видіти так, як видів.</p>
	<p>А друге каже:</p>
	<p>— А в мене не таке сталося. У мене народ робить греблю великі роки і не годен доробити. А там, — каже, — є крива верба. Якби на греблю втяли ту вербу, то була би гребля, поки села того.</p>
	<p>— А в моїй, — каже, — державі в однім місті не стало води. Люди носять воду за три верстви. А там жаба, — каже, — залізла в джерело й заперла воду. Хто би, — каже, — тоту жабу вибрав, буде вода, як була.</p>
	<p>А той другий каже:</p>
	<p>— У моїй державі є в царя дівка, що вже великі роки хоруе, і ніхто не годен її вилікувати.</p>
	<p>А цей сліпий все слухає, як тоти два говорять.</p>
	<p>— А тої дівки, — каже, — ліки в її печі, а не в лікарів. Там миші наносили зела. В тому зелі її скупати — і буде здорова.</p>
	<p>Сліпий все вислухав. А на завтра найшли його в лісі і привели додому. І на Івана водила його жінка, аби вмив собі очі. Повела на дев’яту межу, він собі очі вмив і став видіти. І тоді він сказав жінці:</p>
	<p>— Я йду в то міста, де людям треба отворити воду. Прийшов він туди і оголосив:</p>
	<p>— Я вам, люди, добуду воду!</p>
	<p>І люди склали йому великий маєток. А він сказав:</p>
	<p>— Відвезіть це до мого дому. А мене спускайте в колодязь. Коли я хилитну ланцами, аби ви мене скоро тягнули вверх, би мене вода не захопила.</p>
	<p>Витягнув він ту велику жабу і кинув до бочки, що нею воду тягали. Витягли її нагору й порубали. І пішла вода. А йому додому відвезли великий маєток.</p>
	<p>Іде він знов у мандрівку. До того міста йде, де в царя донька хвора. І зголосився до царя.</p>
	<p>— Хочеш, царю, аби я тобі дівку вилікував, то нічого мені не переч. Аби-с нічого не казав мені.</p>
	<p>І цар сказав, що не буде йому перечити. Він сказав цареві:</p>
	<p>— Дай котел, чокан і роскаль.</p>
	<p>Дав йому цар цисе діло, що він казав. Заходить він до хати і валяє піч. Розбив кавалок печі і найшов гніздо з тим зіллям, що миші наносили. Наливає в котел води, вкидає тото зілля й варить. Зварив то, бере дівку і купає в тім. Один день купає, другий і третій. І дівка вже за другим разом зачала сміятися і сказала:</p>
	<p>— Давайте їсти.</p>
	<p>А третього дня зовсім стала весела й здорова. Царі дивляться і дивуються, як це таке може бути. Питає цар:</p>
	<p>— Що тобі дати за те, що ти мені доньку вилікував?</p>
	<p>— Що дасте, то й добре буде.</p>
	<p>І цар дав йому великі гроші, і вернувся він додому. Та й пішов у то село, що треба греблю робити. І сказав голові:</p>
	<p>— Я вам поможу, що гребля буде стояти, поки села буде. Урубайте ту криву вербу і затягніть на греблю.</p>
	<p>І так зробили, і гребля твердо стояла. І стоїть і нині. А йому люди добре за то заплатили, і пішов він собі додому. Так розбагатів бідний брат. Тепер уже мав він чим свої діти годувати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 8 березня 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
