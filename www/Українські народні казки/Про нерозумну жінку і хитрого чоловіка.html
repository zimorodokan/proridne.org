<!--#include virtual="/-/inc/general__page_start.inc" -->
<title>Про нерозумну жінку і хитрого чоловіка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про нерозумну жінку і хитрого чоловіка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумну жінку і хитрого чоловіка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумну жінку і хитрого чоловіка <br><span class="article__headerDescription">Українська народна казка Бойківщини</span></h1>
	<p>Раніше на панщині робили. Чоловік з жінкою орали. Чоловік за плугом ходив. А жінка воли водила. Оруть, коли плугом щось у землі зачепило. Думали, що там камінь великий. Воли стали, чоловік розвертає глину, дивиться, а там куфер. Подивився в куфер, а там повно грошей. Засунув він то глиною і оруть до вечора. А ввечір пішов чоловік глину розсунув, куфер витяг, положив на фуру, привіз додому і сховав.</p>
	<p>А він боявся, що його жінка порозказує про гроші всім, і пан гроші відбере. Каже він жінці так:</p>
	<p>— Я йду до сусіди кожуха дістати, а ти би-сь воли напоїла.</p>
	<p>Вона каже:</p>
	<p>— Добре.</p>
	<p>А він пішов не до сусіди. Він пішов у корчму, накупив булок, струцнів, накупив обаринців, ковбас. І забавився в корчмі. Жінка воли напоїла і лягла спати. Він приходить, тоти ковбаси і то все повісив довкола хати на плотах. Розвидняється, а він каже жінці:</p>
	<p>— Іди напої воли, бо я такий змучений. Бери відра та йди по воду.</p>
	<p>— Добре.</p>
	<p>Жінка йде, дивиться, і ковбаси на плоті висять, і булки, і обаринці, і струцні. Раз-раз, побігла вона до хати, хопила плахту, визбирала то-повна плахта. Занесла до хати і каже чоловікови:</p>
	<p>— Вставай. Знаєш, що я нись назбирала? Кілько надворі було булок, ковбас! Цілу плахту я занесла.</p>
	<p>— Е, — каже, — тото всюди так. То була колачева туча. Такий дощ падав калачевий.</p>
	<p>Устав він, поснідали, бо вже є що снідати. І пішли на панщину. Оруть до вечора, а ввечері приїхали, і каже до жінки:</p>
	<p>— Ти би-сьволи покормила, бо я десь маю піти.</p>
	<p>Пішов. Жінка воли покормила, напоїла, він приходить.</p>
	<p>— Біда, — каже, — жінко, біда буде тої ночі.</p>
	<p>— Що за біда?</p>
	<p>— То буде лопотова війна.</p>
	<p>— А де сховатися?</p>
	<p>— Та, — каже, — я тебе сховаю. Сховаю тебе у пивницю, у склеп.</p>
	<p>А то такий склеп, що зверху дошки були.</p>
	<p>—…А сам буду ся дивити, що буде.</p>
	<p>Жінка залізла в склеп, він постелив їй там соломи. Вона лягла відпочивати, а він нагнав на ту підлогу з дощок доста овець. І вівці там через ніч ходили, лопотіли. І жінка в пивниці перепудилася, а він пішой до хати й спав. А до дня встав, вівці випустив, пішов тоти дошки забрав.</p>
	<p>— Вставай і виходь, жінко. Вже по війні.</p>
	<p>Жінка вилізла із склепу і каже:</p>
	<p>— Ну й то біда була. Цілу ніч так гриміло, лопотіло, що я никус не спала.</p>
	<p>— Так, так, то була лопотова війна.</p>
	<p>Рано повставали, покормили воли і пішли на панщину. І там були до вечора. А ввечері приїхали з панщини, і каже чоловік:</p>
	<p>— Я йду, мені десь треба вийти. А ти би-сь воли покормила.</p>
	<p>Жінка каже:</p>
	<p>— Добре, я покормлю воли.</p>
	<p>А в нього була така дерев’яна ліхтарня з шибами. Він положив у ту ліхтарню лямпу, налляв нафти. І пішов узяв довгу жердину і коліща з мотузком. Лямпу засвітив, почепив на жердку, а жердку забив у землю, підтяг лямпу мотузком дороги і пішов додому. Прийшов та й каже:</p>
	<p>— Жінко, ану йди до стайні, подивися до волів, чи попоїли.</p>
	<p>Жінка втворила двері і дивиться. А напроти був панський лан. За річкою напроти їхньої хати.</p>
	<p>— Йо-йой, чоловіче, — каже, — вставай.</p>
	<p>— Чого?</p>
	<p>— Диви, яка ясність на панськім лану. Там чогось ясно так.</p>
	<p>— Ой жоно, — каже, — та то чорт панською матір’ю оре лан. Та й так світять.</p>
	<p>Добре. Жінка повірила, що панською матір’ю чорт оре лан, і пішла.</p>
	<p>Ходять вони далі на панщину. А він уже має гроші та й уже трохи ходить випивати. Та й жінка щось завинила, а він узяв та й ударив її пару раз. А вона пішла до пана та й каже:</p>
	<p>— Слухайте, пане, мій човлоік виорав на вашім лану куфер грошей. Тепер він має гроші, ходить по інших жінках, а мене б’є.</p>
	<p>Пан каже:</p>
	<p>— Направду виорав куфер грошей?</p>
	<p>— Направду, — каже.</p>
	<p>Каже пан окоманови свому:</p>
	<p>— Іди приведи до мене Ївана.</p>
	<p>Прийшов окоман до Ївана.</p>
	<p>— Їване, пан потребує, би-сь ти прийшов до нього.</p>
	<p>— Чого?</p>
	<p>— Я не знаю.</p>
	<p>Прийшов Їван до пана.</p>
	<p>— Їване, ти виорав на моїм лану куфер грошей. Віддай. А то я тебе в суд дам, і будуть тя судити.</p>
	<p>— Пане, ніякі гроші я не виорав. Я грошей не маю ніяких.</p>
	<p>— Та твоя жінка свідчить на тебе, що ти виорав.</p>
	<p>— Як вона свідчить, то давайте в суд. І будете видіти, як суд присудить.</p>
	<p>Подав пан Ївана на суд. Прийшли вони на той суд. Питається суддя жінки:</p>
	<p>— Що ти знаєш про цю справу?</p>
	<p>— О, я все знаю.</p>
	<p>— То розказуй усе, як було.</p>
	<p>— Орали-сьми на панськім лану, виорав мій чоловік куфер грошей. Ввечері він привіз тоти гроші і сховав. Я вам розкажу все, як було. На другий день після тої ночі була колачева туча. Ви, пане, тямите?</p>
	<p>Пан видивився.</p>
	<p>— Яка ж то колачева туча?</p>
	<p>— Я, каже, назбирала довкола хати по плотах багато ковбас, булочок, струцнів, обаринців. Цілу плахту я занесла.</p>
	<p>— Далі, далі, — прокурор пише. — Розказуй, жінко, далі.</p>
	<p>— А на другу ніч, — каже жінка, — була лопотова війна. Ви не тямите?</p>
	<p>— Ну-ну, далі що було?</p>
	<p>— А на третю ніч, — каже, так ясно було на панськім лану. Не пам’ятаєте, як чорт вашою матір’ю лан орав?</p>
	<p>А пан відвів руку та трах її в лице.</p>
	<p>— Ти, собако брехлива! Марш!</p>
	<p>І гроші лишилися Їванови, а судова справа пропала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>62 (1937). Про нерозумну жінку і хитрого чоловіка. СУС 1381. 20 листопада 1988 р. Ляхман Павло Іванович (1904). Львівська область, Турківський район, село Верхнє Висоцьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
