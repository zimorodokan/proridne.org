<!--#include virtual="/-/inc/general__page_start.inc" -->
<title>Як цар простим мужиком зробився ☼ Українська народна казка ☼ Народна творчість</title>
<meta name="Description" content="Українська народна казка Буковини «Як цар простим мужиком зробився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як цар простим мужиком зробився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як цар простим мужиком зробився <br><span class="article__headerDescription">Українська народна казка Буковини</span></h1>
	<p>Була собі жінка, мала сина. Хлопець той був, як кажуть, найдений. Він свого батька не знав, народився без нього. А батько його був великий силач, богатир. Як прощався колись з його матір’ю, то подарував їй перстень, а на персні було написане його ім’я. Хлопчика звали Василіка, і мати дала йому той перстень.</p>
	<p>Ріс Василіка не роками, а тижнями. Що інші діти росли рік, то він виростав за тиждень. З ним у селі було дуже трудно, бо він був сильний, бився з хлопцями, калічив їх. Кого вхопить за руку, то й вимикнув її. А як ударив кого, то й убив. Люди почали скаржитися матері:</p>
	<p>— Ти щось роби з хлопцем, бо калічить людей.</p>
	<p>А він побачив, що має силу, і почав бити й дорослих чоловіків. Просить Василіка матері:</p>
	<p>— Купи мені коня.</p>
	<p>Мама купила йому хорошого лошака. Сів він на него.</p>
	<p>— Мамо, я їду в світ. Мати йому:</p>
	<p>— Нащо тобі, синку, їхати?</p>
	<p>— Як я найду сильнішого за себе, то вважай, що мене вже нема. А як найду слабшого за себе, то повернусь додому.</p>
	<p>їде він, їде. Їхав тиждень, місяць, рік, другий. І побачив гарний триповерховий дім. А в тому домі була Баба Яга, яка заманювала в свій дім силачів і держала їх там. Там був і батько його — Іван Гаврилович, і ще два силачі. Їм здавалося, що вони там жили місяць, а вже були там років п’ятнадцять, а то й двадцять.</p>
	<p>Хотілося Василіці випробувати свою силу, та не було на кому. Їхав він попри той дім. А Баба Яга виглянула у вікно:</p>
	<p>— Ще хтось їде.</p>
	<p>Каже Баба Івану Гавриловичу:</p>
	<p>— Якийсь хлопець їде конем. А Іван Гаврилович:</p>
	<p>— Хай їде. Я зараз вийду і його вб’ю.</p>
	<p>Виїжджає Іван Гаврилович на коні і почав з тим хлопцем битися. Довго вони билися, і нарешті звалив батько сина з коня, причавив пікою до землі і каже:</p>
	<p>— Звідки ти взявся?</p>
	<p>І тут побачив на руці його перстень. Злазить Іван Гаврилович з коня, дивиться на той перстень і питає:</p>
	<p>— Хто це тобі подарував?</p>
	<p>— Мати.</p>
	<p>— А чому ж ти не жив у матері, а поїхав у світ?</p>
	<p>— Бо я дома робив біду. Бився і з хлопцями, і з дорослими. Не могли зі мною видержати в селі.</p>
	<p>— Признаюся тобі: я твій батько. Я хочу, щоб ти був зі мною. І були вони обидва в тої Баби Яги.</p>
	<p>Питає Василіка батька:</p>
	<p>— Чого ти, тату, так довго в цьому домі?</p>
	<p>— Хіба довго? Всього тиждень.</p>
	<p>— Добрий у тебе тиждень. Мені вже тридцять літ, а я тебе дома не бачив. А ти говориш «тиждень».</p>
	<p>І питає він батька:</p>
	<p>— Скажи мені, батьку, можна, я цю Бабу Ягу вб’ю?</p>
	<p>Батько дозволив. Зайшов він і вбив Бабу Ягу. Та й поїхали вони відти. І визволилися з того дому ще два товариші його батька.</p>
	<p>їдуть вони удвох, їдуть. Заїжджають у великий ліс і зустрічають ведмедя. А Василіка питає батька:</p>
	<p>— Що це за собака?</p>
	<p>Ведмідь не злякався, підводить ближче до коней. Вони злазять з коней, і ведмідь починає з ними гратися. Підоймає лапи і кидається на них. Василіка каже:</p>
	<p>— Батьку, пусти мене, я з ним поборюсь.</p>
	<p>А батько каже:</p>
	<p>— Дивись, це звір.</p>
	<p>Василіка зловив ведмедя, і ведмідь подумав: «Діло неважне. Треба братися за Василіку сильніше». І почали вони сильно боротися. Батько боявся, щоб ведмідь не покалічив Василіку. Але Василіка заборов ведмедя. Заборов та й каже:</p>
	<p>— Батьку, це не собака, це справжній звір. Що з ним будем робити?</p>
	<p>— Убиваєм і шкуру беремо з собою.</p>
	<p>Убили вони ведмедя, здерли шкуру, сідають на коней і їдуть далі. Скілко їхали, їхали. Та глянули на сонце, сіли під старим дубом, пообідали і почали радитися. І каже Василіка:</p>
	<p>— Батьку, їдьмо додому. Давно ми вже там не були.</p>
	<p>— Поїдемо, синку.</p>
	<p>А синок ще сильніший став. Навіть сильніший за батька. А батько його сили не знав. Василіка дуже хотів поборотися з батьком. А батько каже:</p>
	<p>— Дивися, синку, я дуже сильний.</p>
	<p>Але погодився поборотися батько з сином. Каже син:</p>
	<p>— Ти мені батько, то ти мене до смерті не бори. А як я тебе переможу, то я тебе до смерті бороти не буду.</p>
	<p>Почали вони боротися. І один другого звалити не могли. Цілий тиждень боролися, і ніхто не міг перемогти. Тут батько й каже:</p>
	<p>— Ти сильний, синку. І будеш сильніший за мене. Я буду покорятися тобі. Що скажеш, те буду робити.</p>
	<p>І поїхали вони додому. Скоро приїхали в своє село. Була якраз обідня пора. Хлопці, товариші Василіки впізнають його, але бояться підходити до него. І пішли розмови по селі: «Приїхав Василіка... Слухай, приїхав Василіка...»</p>
	<p>Приїжджають вони додому. Зайшов син до хати, а мати не впізнає сина, бо його довго не було дома. А він зразу почав цілувати матір. Вона заплакала.</p>
	<p>— Не плач, мамо, я з татом приїхав.</p>
	<p>— А де ж тато?</p>
	<p>— Напуває коні.</p>
	<p>Тут заходи й батько. Привітався.</p>
	<p>— Довго ми не бачилися. Спасибі тобі, жоно, що виростила такого сина.</p>
	<p>Син каже:</p>
	<p>— Мамо й тату, дозвольте мені женитися.</p>
	<p>— Добре, Василіко, женись.</p>
	<p>Виходить Василіка в село на празник. Всі його бояться, а він нікого не чіпає. Все дивиться між дівчатами, щоб вибрати собі жінку. Намітив він шевцеву дочку та й питає її:</p>
	<p>— Чия ти будеш?</p>
	<p>— Я шевцева дочка. Бідна-бідна.</p>
	<p>— То нічого, що ти шевцева дочка. Підеш за мене заміж?</p>
	<p>— Піду, тілко треба спитати батька.</p>
	<p>— То ходім до батька і спитаємо, і почуємо, що він буде казати. Пішли вони, і батько зразу погодився.</p>
	<p>— А чий ти будеш син? — питає швець.</p>
	<p>— А ви мене не пізнаєте? Не пам’ятаєте, скілко я біди наробив, як був малий?</p>
	<p>Отут швець і пригадав:</p>
	<p>— То це ти, Василіко?</p>
	<p>— Так, я.</p>
	<p>— Ти Івана Гавриловича син? То вони тобі дозволяють женитися на моїй дочці?</p>
	<p>— Так, дозволяють,</p>
	<p>— Це добре. Клич тата й маму до нас на чарку. Василіка попросив тата і маму:</p>
	<p>— Ходімо до них на чашу вина, бо я в них засватав дочку. Приїхали вони до того шевця. Посадили їх за стіл, угощають. При випивці домовилися відкласти весілля на три місяці. А за цих три місяці швець мав зробити Василікови хороші чоботи.</p>
	<p>Ходить Василіка з шевцевою дочкою по селі як з нареченою, і за тих три місяці швець не встиг зробити для Василіки чоботи. Але приходить час, роблять вони свадьбу. І була свадьба немала, на ній було три села. І грала музика полкова. Посходилися гості, посідали за столи, їдять, п’ють, музика грає, всі танцюють — старі й молоді. А швець так і не зробив чобіт. І пішов Василіка танцювати в своєму старому взутті. І було весілля три з половиною дні: п’ятницю, суботу й неділю. І аж о дванадцятій годині в понеділок закінчилось.</p>
	<p>Почав Василіка жити з жінкою. Жили, поки добра не нажили. І було в них двоє дітей — дівчинка й хлопчик. Хлопчика звали Іванко, а дівчинку — Маруся. Той хлопчик наперед знав, що де має бути і коли має бути. Дуже любив він собачку й кішку і говорив з ними.</p>
	<p>Виріс Іванко і став парубком. А в царя Єфрема була дочка. І вона хотіла заміж. Але тілко за того, хто вгадає, де в неї на тілі є плямка розміром така, як копійка.</p>
	<p>Цар наказав зібрати з своєї держави все військо і сказав, щоб угадали, де в дочки на тілі плямка розміром така, як копійка. Всіх пропускали через прохідну й питали. І там стояла царська дочка. Почали всі по одному проходити. І кожен каже, де в неї плямка, всі кажуть, а вона в присутності лікаря відповідає:</p>
	<p>— Ні.</p>
	<p>Всі проходять, і ніхто не може вгадати. Цар дивиться, що зосталося дуже мало людей, а вгадати ніхто не вгадав.</p>
	<p>А Василіків Іванко добре знає, що плямка в неї під лівою рукою, бо він все знає. І проситься у батьків:</p>
	<p>— Мамо, тату, пустіть мене, я женюсь на ній. А мати й каже:</p>
	<p>— Слухай, там проходять офіцери й генерали. Куди тобі!</p>
	<p>А він знав, що ніхто не відгадає, крім него. Бо про цей знак йому сказали кішка й собачка. І знов проситься у матері:</p>
	<p>— Пустіть мене, мамо, відгадувати.</p>
	<p>— Як хочеш туди йти, то хоч одягнись культурно. А тоді йди.</p>
	<p>— Що там, мамо, «культурно»? По-сільському одягнуся. Одягнувся він по-селянському і пішов до царської прохідної. Стає в чергу. А там генерали, офіцери проходять. Питають його:</p>
	<p>— А ти чого тут?</p>
	<p>— Думаю женитися.</p>
	<p>— Хо-хо-хо, — засміялись вони, — тут не такі є, як ти.</p>
	<p>— І що? Це ж угадати треба.</p>
	<p>— І ти думаєш угадати?</p>
	<p>— Люди стоять, і я стою. Може, вгадаю.</p>
	<p>Доходить його черга. А за віконцем сидять і цар, і цариця, і дочка їхня. Каже він:</p>
	<p>— У вашої дочки плямка, як копійка, під лівою рукою. Цариці й цареві діватися було нікуди, бо він угадав. Дочка каже:</p>
	<p>— Він правильно відповів.</p>
	<p>По всій державі пішла чутка: «Василіків Іванко засватав дочку царя». А Василіка радіє: «Наш син буде зятем цареви!» Коли ж цар роздумав та й каже цариці:</p>
	<p>— Слухай, Іван не буде нам зятем. Він же селянин. Який з нього зять? Я йому дам роботу. Якщо він зроби, буде нашим зятем, а не зроби — не буде.</p>
	<p>Закликає цар Іванка до себе.</p>
	<p>— Слухай, Іване, ти будеш нам зятем, але як виконаєш моє завдання. Зроби від нашого дому до свого золоту доріжку, щоб ти з моєю дочкою поїхав нею додому і щоб по обидва боки доріжки росли яблуні і спілі яблука на них висіли.</p>
	<p>Зажурився Іванко. Прийшов додому і лягає спати. Зажурений такий лягає. А кішка й собачка прийшли й лягли коло него. І питають його:</p>
	<p>— Що ти, Іванку, так зажурився?</p>
	<p>— Як мені не журитися, як я відгадав, де в царської дочки плямка, а цар не дає за мене дочку. Дав мені нове завдання. Каже зробити золоту дорогу від мого дому до його дому. Нема чого тут журитися?</p>
	<p>— Не журися, Іванку, — сказали кішка й собачка, — на ранок буде все готове.</p>
	<p>Встає Іванко рано, глянув — є золота дорога. А цар встав, подивився і очам своїм не вірить — дорога золота і яблуні такі гарні по обидва боки від дороги. Цар так дивився на то, що заплутався і впав з балкона. Цариця злякалася. Що там упало? Вискочила подивитися, а то сам цар упав з балкона.</p>
	<p>Приходи Іванко до царя і каже:</p>
	<p>— Ваша величносте, ваше завдання виконано.</p>
	<p>І пішов Іванко додому. А цар каже свої жінці, цариці:</p>
	<p>— Я йому задам ще їдно завдання. Щоби він зробив золоту карету. А то ж чим буде їхати з моєю дочкою додому?</p>
	<p>І знов викликає цар Іванка. Той приходи.</p>
	<p>— Я прийшов, ваша величносте.</p>
	<p>— Отак, Іване. Ти будеш моїм зятем, але як виконаєш моє друге завдання.</p>
	<p>— Побачу, яке.</p>
	<p>— Ти береш мою дочку, а чим же ти повезеш її додому? Зроби золоту карету, щоб мав чим з жінкою додому їхати.</p>
	<p>Знов зажурився Іван. Приходи додому і лягає спати. Такий невеселий, такий смутний. А кішка й собачка знов питають його:</p>
	<p>— Що ж ти, Іване, так зажурився?</p>
	<p>— Як же мені не журитися? Сказав цар зробити золоту карету, щоб мав я чим привезти молоду додому.</p>
	<p>— Спи, Іванку, на ранок все буде готове, — сказали кішка й собачка.</p>
	<p>А на ранок у царя на подвір’ї появилася золота карета. Всі слуги позбігалися до царя.</p>
	<p>— Ваша величносте! Звідки в нас з’явилася така карета золота? Цар відповів:</p>
	<p>— Це мій зять зробив.</p>
	<p>І знов говори цар цариці:</p>
	<p>— Треба йому ще одне завдання дати. Як зроби його, то вже буде наш зять.</p>
	<p>Знов викликає цар Іванка, щоб задати йому третє завдання. Той приходи.</p>
	<p>— Здрастуйте, ваша величносте! Я прийшов до вас.</p>
	<p>— Ну що ж, Іване. Будеш зятем, але виконаєш ще одне, третє завдання.</p>
	<p>— Побачу, що ви скажете.</p>
	<p>— Скажу, що ти жиєш у селі, хатина в тебе сільська. От побудуєш до ранку такий дім, як у мене, щоби з тебе не сміялися люди, що взяв царську дочку, а привів до шатра.</p>
	<p>Іван ще більше зажурився, як ті два рази. Лягає спати дуже зажурений. Приходя до него знов собачка й кішка.</p>
	<p>— Що ти, Іване, так зажурився? Ще більше, як ті два рази.</p>
	<p>— Як же мені не журитися, як таке завдання тяжке задав мені цар?</p>
	<p>— Яке, Іванку?</p>
	<p>— Щоб зробити до ранку дім ще кращий, як у него, царя.</p>
	<p>— Не журися, Іванку, і не тужи. На ранок буде дім. Лягай спати. Спить Іванко, спить, та й сниться йому, що вже він женився на царівні. Але підняв голову, подивився коло себе — нема жінки. Це тілко уві сні показалося.</p>
	<p>Встав Іван рано, помився, побрився, вийшов надвір, подивився, а дім його ще в два рази луччий, як у царя! Скрізь позолочено. Навіть підлоги позолочені.</p>
	<p>А цар встає раненько-раненько та й дивиться з свого палацу на те село, де жиє Іван. Викликав і царицю надвір, і дочку. Та наробив крику, всіх слуг покликав, щоб усі йшли дивитися на той дім. Що то за дім? Хто там жиє?</p>
	<p>— Підіть у то село і спитайте, хто жиє в тім дворі. Може, то цар який появився?</p>
	<p>Слуги йдуть, але не тою дорогою золотою, а боком йдуть. Іван лежить, відпочиває. Кішка говори йому:</p>
	<p>— Іванку, до тебе йдуть панські слуги. Будуть тебе питати, хто ти такий. Ти скажи їм: «Я — син Василіки».</p>
	<p>Прийшли царські слуги, питають:</p>
	<p>— Хто ви, що жиєте в дворі, кращому, як у нашого царя?</p>
	<p>— Я — Іванко, син Василіки.</p>
	<p>А цар навіть і забув, що то його зять має бути. І задумався він.</p>
	<p>— Ану покличте того Івана Василікового. Хто він такий? Приходи Іванко до царя.</p>
	<p>— Ваша величносте, я з’явився до вас.</p>
	<p>— А хто ти такий?</p>
	<p>— Як? Що, ви вже забули про мене? Я — Іванко. Той, що буде ваш зять. Це я відгадав, де у вашої дочки плямка.</p>
	<p>— То це ти маєш бути моїм зятем?</p>
	<p>— Та думаю. Раз я відгадав, то думаю й зятем бути. Та ще й виконав усі ваші завдання.</p>
	<p>— Добре, Іване, раз ти виконав усі три завдання, то буде свадьба. І по всій державі об’являють, щоби через тиждень приходили до царя на свадьбу. Уся нація поз’їжджалася, щоби побачити, що то за зять у царя. Сільський мужик. Зробили свадьбу, і дуже велика вона була.</p>
	<p>Закінчилася свадьба, Іванко сів з царською дочкою в золоту карету і відправляється додому. Приїхав з царівною, і лягли вони спочити. А на другий день встає Іван і, як звичайно, запрошує тестя в гості. Цар думав, що й він буде їхати тою дорогою золотою. Зібрався з царицею, подивився, а дорога ґрунтова, нема вже золотої дороги. Цар і подумав: «Викликати знов зятя і спитати його, чого нема золотої дороги».</p>
	<p>Приходи Іван до тестя.</p>
	<p>— Ваша величносте, я з’явився до вас. Що, ви тоже хочете їхати тою дорогою золотою?</p>
	<p>— Я думав їхати. Я все ж цар.</p>
	<p>— Так, ви цар. Але спробуйте виконати такі завдання, як я для вас виконував. Отоді й будете їхати такою дорогою. Інакше — ні.</p>
	<p>Тут цар і задумався. Що ж робити? Каже він цариці:</p>
	<p>— Я це зробити не можу. А цариця йому:</p>
	<p>— Давай поїдем до них ґрунтовкою. Подивимось, як там у них. Їдуть вони тою ґрунтовкою, гепає ними на возі. Ледве добралися.</p>
	<p>Приїхали, подивилися. Жиють молоді непогано. Мають кішку, собачку. Іван приймає тестя й тещу як гостей. А теща як теща, все тихенько питає свою дочку:</p>
	<p>— Відки він все знає, що так все зробив?</p>
	<p>— Я ще, мамо, від него це не взнала.</p>
	<p>Почали вони бенкетувати, випивати. Все село дивиться, що приїхав тесть з тещею до зятя. Цар подивився, що Іван не плохенький, бере та й передає йому все керівництво. І з тих пір став Іван царем. І помінялися вони з тестем домами. Зять дав цареви свій дім, а цар Іванови — свій царський двір.</p>
	<p>Прокинувся на другий день цар у зятевій хаті, а хата проста селянська, як була колись: став цар простим мужиком, а Іван — царем. Стало за Іванової влади всім дуже добре жити.</p>
	<p>А звідки я це міг знати? Бо я це все видів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 10 серпня 1984 року Штофа Семен Зіновійович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
