<!--#include virtual="/-/inc/general__page_start.inc" -->
<title>Про Івана Царевича, Маріяну і Кощея Безсмертного ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Івана Царевича, Маріяну і Кощея Безсмертного» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана Царевича, Маріяну і Кощея Безсмертного.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана Царевича, Маріяну і Кощея Безсмертного <br><span class="article__headerDescription">Українська народна казка Гуцульщини</span></h1>
	<p>Жив Іван Царевич. В него була наречена дівчина Маріяна. Одного разу каже Маріяна:</p>
	<p>— Ми би поїхали в лісок. Мені так хочеться ягід. Іван вивів коня, взяв собі плахточку, накрив коня, сіли на коня й поїхали. Приїхали в лісок, пустили коня пасти, взяли кошик і пішли брати ягід. Назбирали, вернулися, постелили плахточку, сіли й їдять ягоди. Маріяна каже. — Я так здрімалася, Іване Царевичу.</p>
	<p>І лягла й заснула. А Іван Царевич узяв кошик і пішов ще набрати ягід. Для тата, для мами.</p>
	<p>А Кощей Безсмертний сидів за корчем і на все то дивився. Наколи Іван відійшов далеко, Кощей підійшов, її сонну тою плахточкою обгорнув і поніс до свої хати. Іван Царевич вернувся — Маріяни нема. Він подумав: «Якби була плахточка, то, значить, вона десь пішла. А тут і плахточки нема». Дуже затривожився Іван Царевич. Зачав кричати:</p>
	<p>— Маріяна! Маріяна! Маріяна!</p>
	<p>Нема. Що це сталося?! Не може він до себе прийти. А він мав лук. Узяв лук і ходить лісом сам не свій. Іде він лісом, аж дивиться, летить орел. Намірився він з лука стріляти. Орел стрілою до землі і просить:</p>
	<p>— Не стріляй, Іване Царевичу, я тобі пригожуся.</p>
	<p>І Царевич опустив лука. Іде далі. Пройшов трошки, здибає медведя. Знов націлив лука, стріляти в медведя хоче. А медвідь підбігає і просить:</p>
	<p>— Не стріляй, Царевичу, я тобі пригожуся. Іван опустив лук і не стріляв у медведя.</p>
	<p>Проходить він далі, сам не знає, куди. Аж дивиться крізь ліс, стоїть маленька хатка на курячій ніжці. Він підходить ближче, дивиться, де двері. Нарешті знайшов двері і відтворив. А там таке страшне! Лежить Баба Яга. Ніс мало що не до стелі, а губа висить аж до землі. Напудився Іван і прихилив двері назад. Баба Яга до него говорить:</p>
	<p>— Не бійся, Царевичу, я знаю, куди ти йдеш. Ти йдеш свої дівчини Маріяни шукати. А я знаю, де вона є.</p>
	<p>Іван підскочив до Яги, припав на коліна і зачав прохати:</p>
	<p>— Скажіть, бабочко, скажіть.</p>
	<p>— Я скажу. Маріяну вкрав Кощей Безсмертний. А ти слухай мене добре. Кощей — безсмертний, але його смерть є в яєчку. А яєчко в качці. А качка в ковбку&nbsp;<sup>*</sup>, а ковбок по морю плаває. А ти йди все на полуднє&nbsp;<sup>*</sup>, на полуднє, інакше нікуди не повертай. Там почуєш, буде шуміти море. Той ковбок викине на берег. Вода вернеться в море, а ковбок лишиться. В тому ковбку качка, а в качці яєчко.</p>
	<p>От прийшов Іван до моря. Якраз море ковбок викинуло. Що тут робити? Зажурився Іван. Ні пилки, ні сокири нема, чим цей ковбок розбити? І вчув Іван то́піт. Подивився, а то йде медвідь.</p>
	<p>— Іване Царевичу, я казав, що я тобі пригожуся.</p>
	<p>І взяв ту колоду на плечі, і бахнув до каміння. Колода розбилася, а качка полетіла. Іван Царевич зажурився — нема качки.</p>
	<p>Раптом дивиться, орел прилетів, качку раз і злапав. Приніс качку до Івана Царевича, роздер її, і яєчко викотилося. І взяв його Іван за пазуху.</p>
	<p>А Баба Яга йому сказала: «Будеш вертатися цею дорогою і до половини дійдеш, то поверни направо і там найдеш Кощеєву хату». Він так і зробив. Іде, іде, аж дивиться, якраз є хата. Підійшов, утворив двері, а Кощей Безсмертний за столом їсть. Каже Кощей Безсмертний:</p>
	<p>— Ага, Іван Царевич. Давно я тебе жду. Аж тепер я тебе з’їм.</p>
	<p>А Іван Царевич витягає яєчко з-за пазухи й показує йому. Кощей задеревів&nbsp;<sup>*</sup>. Тоді Царевич зачав кидати яєчком з одної руки на другу, а Кощеєм гримало до стіни. Так кидало ним! А Царевич як кинув яєчко до землі! Яєчко розбилося, Кощей повалився і помер.</p>
	<p>А Іван Царевич взяв Маріяну за руку, і ту плахтиночку взяв. Приходять у ліс, а там їхній коник пасе. Постелили плахтиночку на коника, взяли свій кошик з ягодами і поїхали додому. І дома була велика радість. Поженилися вони, їли, пили, гуляли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ковбо́к — відпиляний шматок колоди.</p>
			<p><sup>*</sup> Полу́дне — тут: південь.</p>
			<p><sup>*</sup> Задереві́ти — задерев’яніти, затерпнути.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
