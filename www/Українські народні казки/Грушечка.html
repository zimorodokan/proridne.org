<!--#include virtual="/-/inc/general__page_start.inc" -->
<title>Грушечка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Грушечка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Грушечка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Грушечка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жила собі на світі дівчина Грушечка і не було у неї ні батька ні матері, тільки старенька бабуся. Та вже ж то така стара, що рідко коли і з печі злазила, хіба що про себе надвір вийти. Жалко було дівчині бабусю, то і вставала вона ранесенько до схід сонця. Сонечко ще спить, вона вже в дворі порається. То кізоньку напасе, то город просапає, то собачку погодує.</p>
	<p>І була в Грушечки подружка — Хіврюшечка. Було прийде Хіврюшка до Грушечки гратися та все задається своїми прикрасами. А в тієї тільки й багатства, що добра душа. А треба сказати, що ледача була Хівря, любила поспати, добре поїсти та гарно прибратися. Та було ще й насміхається з подружки:</p>
	<p>— У тебе ж ні кола, ні двора та й сама ти сирота.</p>
	<p>Мовчки зносила дівчина кпини, а образу топила у роботі: то шила, то пряла. Така вже рукодільниця була. Стане шити рушничок і нитки оживуть в її руках.</p>
	<p>От стали дівчата на порі і треба їх віддавати заміж. У Грушечки вже все готове до сватання, а в Хіврюшки — ні. Та так сталося, що сподобався їм один і той же парубок. Щоб якось причарувати до себе парубка, вирішили дівчата пошити йому сорочку. У Грушечки хрестик до хрестика, вже й сорочка готова. Зацвіли на ній волошки і васильки, а мережка ніби річка;заголубіла. Шила дівчина не простими нитками, а чарівними, що їх ще колись мати у спадок зоставила. А Хіврюшці лінь шити, вона то проспить, то прогуляє, а собі й дума: «Та я ту сорочку за день пошию». Кинулась шити, а нитки її не слухають, то косо, то криво лягають на полотні. Голка пальці коле, спина болить. Розсердилась дівчина та й порвала сорочку. А сама вирішила вкрасти вишиванку у подруги. От, як настав вечір, запросила вона Грушечку до себе в гості та й підпоїла її чар-зіллям. Заснула дівчина міцним сном. Почав її вітер будити та не розбудить, почало її сонце припікати та не розбудить. А Хіврюшка тим часом уже парубкові й вишиванку дає.</p>
	<p>Як розгорнув парубок сорочку, ожили на ній квіти та й запахли літом. І почали квіти на ній говорити:</p>
	<p>— Не слухай, парубче, не ця дівка сорочку шила, не ця дівка квіти оживила.</p>
	<p>Почув це хлопець та до дівчини:</p>
	<p>— Показуй, де Груню діла, що з нею зробила?</p>
	<p>Нікуди було діватися ледащиці, мусила вести його до подруги.</p>
	<p>Як угледів Груню хлопець то так і обімлів від її краси. Запалало в його серці кохання. Взяв парубок Груню на руки і поніс до копанки та й почав примовляти:</p>
	<p>Вода, вода, з цілющого джерела</p>
	<p>Ти із землі б’єш, людям сили даєш.</p>
	<p>Розбуди мою кохану Грушечку заспану.</p>
	<p>Раптом як вдарить джерело аж до неба. Залив їх трьох водою. Тільки на Грушечку і парубка цілюща вода полилася і стали вони красиві-прекрасиві. А на Хіврюшку полилося болото і перетворилася вона на жабу. Сидить тепер на болоті та кумкає.</p>
	<p>От і казочці кінець, а хто зрозумів її, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>51 (5510). Грушечка. СУС —. Записала Танцюра Галина. Слободяник Олександра Марківна. Черкаська область, Смілянський район, Ковилиха</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
