<!--#include virtual="/-/inc/general__page_start.inc" -->
<title>Крива качечка ☼ Українська народна казка ☼ Народна творчість</title>
<meta name="Description" content="Українська народна казка Буковини «Крива качечка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Крива качечка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Крива качечка <br><span class="article__headerDescription">Українська народна казка Буковини</span></h1>
	<p>Були дід і баба, і не мали вони дітей. Пішли одного разу в ліс по гриби, дивляться — сидить качка на гніздечку. Вони її помаленьку здоймили з гніздечка і принесли додому. І гніздечко принесли. Качечка була кривенька на ножку. Дід і баба поклали її на гніздечко та й пішли знов на печериці.</p>
	<p>Приходять з лісу додому, а в них у хаті наварено: і пироги, і котлети, і все є. Питаються дід з бабою в сусідів, хто то наварив, — сусіди не знають. А качечка сидить собі на гніздечку.</p>
	<p>Наїлися вони і пішли знов на гриби. Приходять з лісу — ще більше в них наварено всього. А качечка сидить на гніздечку. Знов питають вони в сусідів — сусіди нічого не знають. Друга сусіда каже:</p>
	<p>— Я бачила, якась дівчина йшла до керниці і на ножку храмала. А вони собі ніби знов ідуть на ті печериці, та не пішли, а підсіли, щоб подивитися, хто то буде в них ходити. І побачили, що до керниці дівчина пішла. Подивилися на гніздечко — качечки нема. Вони борше взяли гніздечко і спалили. Та й думають: «Будемо мати дівчину. Ми ж не маємо дітей».</p>
	<p>Прийшла дівчина, глянула — гніздечка нема. Сперлася на стіл і заплакала. Прийшов дід, прийшла баба та й кажуть:</p>
	<p>— Ти будеш наша. А вона їм:</p>
	<p>— Я би була з вами довіку, якби ви були за мною не підглядали і моє гніздечко не спалили.</p>
	<p>Вони просять:</p>
	<p>— Сиди, будеш наша.</p>
	<p>— Ні, — каже вона, — зробіть мені веретенце й кожівочку. Я піду собі від вас.</p>
	<p>Дали вони їй веретенце й кожівочку. Сіла вона надворі на дерев’яний столець і пряде. Аж тут летять качки. Вона їм каже:</p>
	<p>— Ви мене кривеньку лишили, а самі полетіли.</p>
	<p>Кинули вони по пір’ячку та й полетіли. Летять другі. А вона далі сидить на дерев’янім стільці і пряде кожівочку. Та й каже до них:</p>
	<p>— Ви мене кривеньку лишили, а самі полетіли. Кинули вони їй по пір’ячку і полетіли далі.</p>
	<p>Летять треті качки. Дівчина сидить на дерев’янім стільці, пряде кожівочку та й каже:</p>
	<p>— Ви мене, сирітку кривеньку, лишили, а самі полетіли. Кинули вони їй по пір’ячку. Перекинулася вона на качечку та й полетіла за ними. Дід з бабою дивилися за нею та й плакали. І казали дід з бабою:</p>
	<p>— Нащо нам було гніздечко палити! Були б мали дочку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Білівці, Хотинського району, Чернівецької області 6 листопада 1984 року Руснак Іван Юстинович (1894)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Крива качечка <br><span class="article__headerDescription">Українська народна казка Гуцульщини</span></h1>
	<p>Був собі дідо та й баба, і не мали вони дітей. Каже дідо: — Ходім у ліс та щось пошукаємо. Яких грибів абощо. Ходять дідо й баба по лісі, а кривенька качечка сидить під корчиком. Усі качки відлетіли, а вона сама лишилася. Баба та й дідо взяли та й ту качечку ймили. Принесли її додому, зробили їй гніздечко файне. І качечка сидить у них дома, а вони зібралися та й знов пішли в ліс. Як вони пішли, качечка взяла та й перекинулася на дівчину. Та й затопила, та й зварила дідови й бабі їсти. І знов перекинулася на качечку, пішла на гніздечко, сіла й сидить.</p>
	<p>Приходять дідо й баба. Та й таки баба до печи, а то все наварене. Все добре, лиш їсти. Баба каже дідови:</p>
	<p>— Хто це нам зробив таке?</p>
	<p>А дід не знає, хто зробив. Питає баба сусідів:</p>
	<p>— Хто це в нас був? Хто нам так файно все поробив?</p>
	<p>— Якась дівчина ходила, — каже сусід.</p>
	<p>Вони зібралися та й знов десь пішли. А качечка знов перекинулася на дівчину. І затопила, і наварила. Усе файно зробила ще й позамітала. Дід і баба такі раді, що їм хтось усе робить.</p>
	<p>А на другий день баба каже:</p>
	<p>— Ходім, діду, та станьмо за хатою. Та й видітимемо, хто то в нас є.</p>
	<p>Пішли вони, стали за хатою та й сокотять. А дівчина перекинулася з качечки та й зачала топити, все робити. А дід і баба приходять. Уздріли дівчину та й пішли до гнізда, а там качечки нема. А вони взяли то гніздечко та й викинули геть, щоби вже його не було.</p>
	<p>А дівчина каже:</p>
	<p>— Якби були не брали гніздечко, то я би була вже з вами, а так мушу вас залишити і буду з качками.</p>
	<p>Та й вийшла надвір, та й пряде куделю. Аж тут летять дикі качечки. Та й кажуть:</p>
	<div class="poem">
		<p>
			Гезде наша діва,<br>
			Гезде наша Ева.<br>
			Кужівочка шумить,<br>
			Веретенце дрижить.<br>
			Киньмо їй по пір’ячкови,<br>
			Най з нами летить.<br>
			А качечка їм каже:<br>
			Як я була в лужку,<br>
			Виломила ніжку,<br>
			А ви полинули<br>
			Мене покинули.
		</p>
	</div>
	<p>— Я з вами не хочу летіти.</p>
	<p>Летять другі качки. Та й кажуть:</p>
	<div class="poem">
		<p>
			Гезде наша діва,<br>
			Гезде наша Ева.<br>
			Кужівочка шумить,<br>
			Веретенце дрижить.<br>
			Киньмо їй по пір’ячкови,<br>
			Най з нами летить.
		</p>
	</div>
	<p>Та й ці другі качки скидали їй пір’ячко, а вона вже їм нічого не казала. І обросла вона пір’ячком, перекинулася на качечку і полетіла з дикими качками.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 листопада 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Крива качечка <br><span class="article__headerDescription">Українська народна казка Чернігівщини</span></h1>
	<p>Жили собі дід та баба і не було в них дітей. Одного разу косив дід у лузі сіно і знайшов качечку. Гарна така качечка, тільки ніжка переламана. Приніс дід качечку додому, зробили вони з бабою гніздечко під піччю і посадили туди качечку.</p>
	<p>На другий день пішли дід з бабою по гриби. Коли повернулися, то побачили, що у хаті все поприбиране, піч витоплено, борщик зварено і води принесено. Кинулись вони до сусідів, чи не бачили кого. Але ніхто нікого не бачив.</p>
	<p>Другого дня знову пішли дід з бабою по гриби. А коли повернулися, знову все було зроблено. Почали питати сусідів чи не бачили кого. Сусіди сказали, що бачили дівчину, яка несла воду, гарненька така, тільки кривенька трохи.</p>
	<p>От дід з бабою порадилися, мовляв, скажемо, що йдемо по гриби, а самі сховаємося і побачимо, хто ж це все робить. Сховалися за повіткою і стали підглядати.</p>
	<p>От вийшла з хати дівчина з відрами і пішла по воду. Гарненька така, тільки кривенька трохи. Кинулись дід з бабою в хату, а під піччю у гніздечку немає качечки, тільки пір’ячко рябеньке. Взяли вони гніздечко і вкинули у піч. Повернулася дівчина з водою, побачила старих, злякалася, кинулася до гніздечка, побачила, що його нема, сіла на лаві і заплакала.</p>
	<p>Почали дід з бабою її утішати:</p>
	<p>— Не плач, голубонько, будеш у нас жити, будеш нам за дочку.</p>
	<p>А вона їм:</p>
	<p>— Я б довіку жила у вас, якби ви не підглядали за мною та не спалили мого гніздечка. А так я піду від вас. Зробіть мені кужілочку і кудельце, я буду прясти.</p>
	<p>Зробив дід кужілочку і кудельце, сіла вона серед двору і стала прясти. От летить табунець качок. Побачили дівчину і кажуть:</p>
	<div class="poem">
		<p>
			Онде наша діва,<br>
			онде наша Іва.<br>
			На метеному дворці,<br>
			на тесаному стовпці.<br>
			Кужілочка шумить,<br>
			веретенце дзвенить.<br>
			Скиньмо їй по пір’ячку,<br>
			нехай з нами летить.<br>
			А вона відповідає:<br>
			Як була я в лужку,<br>
			виломила ніжку<br>
			А ви полинули,<br>
			мене покинули.<br>
			Не полечу з вами!
		</p>
	</div>
	<p>Скинули вони їй по пір’ячку і полетіли. От летить другий табунець. Побачили дівчину і кажуть:</p>
	<div class="poem">
		<p>
			Онде наша діва,<br>
			онде наша Іва.<br>
			На метеному дворці,<br>
			на тесаному стовпці.<br>
			Кужілочка шумить,<br>
			веретенце дзвенить.<br>
			Скиньмо їй по пір’ячку,<br>
			нехай з нами летить.<br>
			А вона відповідає:<br>
			Як була я в лужку,<br>
			виломила ніжку<br>
			А ви полинули,<br>
			мене покинули.<br>
			Не полечу з вами!
		</p>
	</div>
	<p>Скинули вони їй по пір’ячку і полетіли. От летить третій табунець. Побачили дівчину і кажуть:</p>
	<div class="poem">
		<p>
			Онде наша діва,<br>
			онде наша Іва.<br>
			На метеному дворці,<br>
			на тесаному стовпці.<br>
			Кужілочка шумить,<br>
			веретенце дзвенить.<br>
			Скиньмо їй по пір’ячку,<br>
			нехай з нами летить.<br>
			А вона відповідає:<br>
			Як була я в лужку,<br>
			виломила ніжку<br>
			А ви полинули,<br>
			мене покинули.<br>
			Не полечу з вами!
		</p>
	</div>
	<p>Скинули вони їй по пір’ячку і полетіли. А дівчина увертілася в пір’ячко, зробилася качечкою та й полетіла слідком.</p>
	<p>От і казці кінець, а хто слухав — молодець!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>48 (4191). Крива качечка. СУС — 402 А***. Записано 2008 року. Обухан Наталя Степанівна. Чернігівська область, Бобровицький район, Козацьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
